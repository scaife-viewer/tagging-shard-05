pr.1	Iniuria quidem est patri familias maritimis deliciis abundanti terrenum aliquid et agreste praebere; sed ego, ut et causa mihi esset apud unanimitatem tuam aliquid conloquendi et aliquod sermoni huic obsequium uiderer adiungere, pauculas de paucissimis quas pueruli uespere inferunt ficedulas misi. quarum cum erubescerem paucitatem, plura etiam uersiculis uerba subtexui quasi uero numerum loquacitate facturus. sed quia utraque culpabilia sunt, tu utrisque benigne ac familiariter ignoscendo facies, ut nec inhumana uideatur paucitas nec odiosa garrulitas. 
1.1	Sume igitur pastas dumoso in rure uolucres, 
1.2	quas latitans filicis sub tegmine callidus auceps, 
1.3	dum simili mentitur aues fallitque susurro, 
1.4	agmina uiscatis suspendit credula uirgis. 
1.5	tunc referens tenuem non paruo munere praedam. 
1.6	digerit aucupium tabulis; et primus opimis 
1.7	ordo nitet sensim tenuatus ad ima tabellae. 
1.8	ut minus offendat macies, praelata saginae 
1.9	gratia praeuentos pingui iuuat alite uisus. 
2.1	Pauperis ut placeat carum tibi munus amici, 
2.2	munera ne reputes- quae mittis ditia nobis. 
2.3	nam tibi quid dignum referam pro piscibus illis, 
2.4	quos tibi uicinum*tocupleti gurgite litus 
2.5	suppeditat miros Specie formaque diremptos. 
2.6	at mihi uix alto uada per saxosa profundo 
2.7	rarus in obscura generatur sphondylus alga. 
2.8	hinc te participans bis quinque et bis tibi ternas 
2.9	transmisi aequoreo redolentes nectare testas, 
2.10	quas uiscus praedulce replet bicolore medulla. 
2.11	oro libens sumas nec uilia dedigneris, 
2.12	quae sunt parua modo magno metitus amore.- 
3.1	Europamque Asiamque, duo uel maxima terrae 
3.2	membra, quibus Libyam dubie Sallustius addit 
3.3	Europae adiunctam, possit cum tertia dici, 
3.4	regnatas multis, quos fama oblitterat et quos 
3.5	barbara Romanae non tradunt nomina linguae, 
3.6	Illibanum Numidamque Auelim Parthumque Vononem 
3.7	et Caranum, Pellaea dedit qui nomina regum, 
3.8	quique magos docuit mysteria uana Nechepsos, 
3.9	et qui regnauit sine nomine moxque Sesostris. 
3.10	10 * * * * * * * 
3.11	audax Icario qui fecit nomina ponto, 
3.12	et qui Chalcidicas moderate enauit ad arces. 
4.1	Omnipotens genitor rerum, cui summa potestas, 
4.2	exaudi si iusta precor: ne sit mihi tristis 
4.3	ulla dies, placidam nox rumpat nulla quietem. 
4.4	nec placeant aliena mihi, quin et mea prosint 
4.5	supplicibus nullusque habeat mihi uota nocendi 
4.6	aut habeat nocitura nihil. male uelle facultas 
4.7	nulla sit ac bene posse adsit tranquilla potestas. 
4.8	mens contenta suo nec turpi dedita lucro 
4.9	uincat corporeas casto bene conscia lecto 
4.10	inlecebras, turpesque iocos obscenaque dicta 
4.11	oderit illa nocens et multum grata malignis 
4.12	auribus effuso semper rea lingua ueneno. 
4.13	non obitu adfligar cuiusquam aut funere crescam. 
4.14	inuideam numquam cuiquam nec mentiar umquam. 
4.15	adsit laeta domus epulisque adludat inemptis 
4.16	uerna satur fidusque comes nitidusque minister, 
4.17	morigera et coniunx caraque ex coniuge nati. 
4.18	moribus haec castis tribuit deus, hi sibi mores 
4.19	perpetuam spondent uentura in saecula uitam. 
5.1	Omnipotens, solo mentis mihi cognite cultu, 
5.2	. ignorate malis et nulli ignote piorum, 
5.3	principio extremoque carens, antiquior aeuo 
5.4	quod fuit aut ueniet, cuius formamque modumque 
5.5	nec mens conplecti poterit nec lingua profari, 
5.6	cernere quem solus coramque audire iubentem 
5.7	fas habet et patriam propter considere dextram 
5.8	ipse opifex rerum, rebus causa ipse creandis, 
5.9	ipse dei uerbum, uerbum deus, anticipator 
5.10	mundi quem facturus erat, generatus in illo 
5.11	tempore quo tempus nondum fuit, editus ante 
5.12	quam iubar et rutilus caelum inlustraret Eous, 
5.13	quo sine nil actum, per quem facta omnia, cuius 
5.14	in caelo solium, cui subdita terra sedenti. 
5.15	et mare et obscurae chaos insuperabile noctis, 
5.16	inrequies, cuncta ipse monens, uegetator inertum, 
5.17	non genito genitore deus, qui fraude superbi 
5.18	offensus populi gentes in regna uocauit, 
5.19	stirpis adoptiuae meliore propage colendus, 
5.20	cernere quem licuit proauis, quo numine uiso 
5.21	et patrem uidisse datum, contagia nostra 
5.22	qui tulit et diri passus ludibria leti 
5.23	esse iter aeternae docuit remeabile uitae, 
5.24	nec solam remeare animam, sed corpore toto 
5.25	caelestes intrare plagas et inane sepulchri 
5.26	arcanum uacuis adopertum linquere terris. 
5.27	nate patris summi nostroque salutifer aeuo, 
5.28	uirtutes patrias genitor cui tradidit omnes, 
5.29	nil ex inuidia retinens plenusque datorum, 
5.30	pande uiam precibus patriasque haec perfer ad aures. 
5.31	da, pater, inuictam contra omnia crimina mentem 
5.32	uipereumque nefas nocituri auerte ueneni. 
5.33	sit satis antiquam serpens quod perdidit Euam 
5.34	deceptumque adiunxit Adam; nos sera nepotum 
5.35	semina, ueridicis aetas praedicta prophetis, 
5.36	uitemus laqueos, quos letifer inplicat anguis. 
5.37	pande uiam, quae me post uincula corporis aegri 
5.38	in sublime ferat, puri qua lactea caeli 
5.39	semita uentosae superat uaga nubila lunae, 
5.40	qua proceres abiere pii quaque integer olim 
5.41	raptus quadriiugo penetrat super ara curru 
5.42	Elias et solido cum corpore praeuius Enoch. 
5.43	da, pater, aeterni speratam luminis auram, 
5.44	si lapides non iuro deos unumque uerendi 
5.45	suspiciens altare sacri libamina uitae 
5.46	intemerata fero, si te dominique deique 
5.47	unigenae cognosco patrem mixtumque duobus 
5.48	qui super aequoreas uolitabat spiritus undas. 
5.49	da, genitor, ueniam cruciataque pectora purga, 
5.50	si te non pecudum fibris, non sanguine fuso 
5.51	quaero nec arcanis numen coniecto sub extis, 
5.52	si scelere abstineo errori obnoxius et 
5.53	opto magis quam fido bonus purusque probari. 
5.54	confessam dignare animam, si membra caduca 
5.55	execror et tacitum si paenitet altaque sensus 
5.56	formido excruciat tormentaque sera gehennae 
5.57	anticipat patiturque suos mens saucia manes. 
5.58	da, pater, haec nostro fieri rata nota precatu: 
5.59	nil metuam cupiamque nihil; satis hoc rear esse 
5.60	quod satis est. nil turpe uelim nec causa pudoris 
5.61	sim mihi. non faciam cuiquam quae tempore eodem 
5.62	nolim facta mihi. nec uero crimine laedar 
5.63	nec maculer dubio; paulum distare uidetur 
5.64	suspectus uereque reus. male posse facultas 
5.65	nulla sit et bene posse adsit tranquilla potestas. 
5.66	sim tenui uictu atque habitu, sim carus amicis 
5.67	et semper genitor sine uulnere nominis huius. 
5.68	non animo doleam, non corpore; cuncta quietis 
5.69	fungantur membra officiis, nec saucius ullis 
5.70	partibus amissum quicquam desideret usus. 
5.71	pace fruar, securus agam, miracula terrae 
5.72	nulla putem. suprema diei cum uenerit hora, 
5.73	nec timeat mortem bene conscia uita nec optet. 
5.74	purus ab occultis cum te indulgente uidebor, 
5.75	omnia despiciam, fuerit cum sola uoluptas 
5.76	iudicium sperare tuum; quod dum sua differt 
5.77	tempora cunctaturque dies, procul exige saeuum 
5.78	insidiatorem blandis erroribus anguem. 
5.79	haec pia, sed maesto trepidantia uota reatu, 
5.80	nate, apud aeternum placabilis adsere patrem, 
5.81	saluator, deus ac dominus, mens, gloria, uerbum, 
5.82	filius, ex uero uerus, de lumine lumen, 
5.83	aeterno cum patre manens, in saecula regnans, 
5.84	consona quem celebrant modulati carmina Dauid, 
5.85	et responsuris ferit aera uocibus Amen. 
6.1	Summe pater rerum caelique aeterna potestas, 
6.2	cum quo nostra salus, sanctorum gloria, Christe, 
6.3	spiritus et patri pariter natoque cohaerens, 
6.4	qui mentes linguasque regis uiresque ministras, 
6.5	promeruit quas sola fides, cui plena potestas 
6.6	brutis ingenium uocemque infundere mutis, 
6.7	praesta euangelico ductum de fonte Iohannem 
6.8	in nostra arenti decurrere carmina riuo. 
6.9	ille quidem tantus, quantum potuit dare mundo 
6.10	qui nasci talem noua per miracula iussit; 
6.11	sed licitum magnis tenues inpendere curas, 
6.12	nec dedignantur uilem caelestia laudem. 
6.13	pars etiam meriti meritum celebrare piorum; 
6.14	nec noua nunc aut nostra canam; dixere prophetae - 
6.15	cuncta prius sanctique uiri sermone soluto 
6.16	promissum exortum, uitam mortemque sacrarunt, 
6.17	si mors illa fuit, meruit quae sanguine caelum. 
6.18	nos tantum modulis euoluere dicta canoris 
6.19	uouimus et uersu mentes laxare legentum. 
6.20	sic (nam magna licet paruis, antiqua nouellis, 
6.21	perfecta indoctis conferre, aeterna caducis) 
6.22	inspirante deo quicquid dixere priores 
6.23	aptauit citharis nomen uenerabile Dauid, 
6.24	consona caelesti pangens modulamina plectro. 
6.25	nos quoque fas meminisse dei et quamquam obruta multis 
6.26	pectora criminibus caelestem admittere sensum. 
6.27	Zacharias Syria quondam de gente sacerdos 
6.28	credita sollemni curabat templa paratu. 
6.29	vita uiri pietate fide grauitate pudore 
6.30	obsequio condigna dei, coniunx huic alma 
6.31	Elisabeth prisca sanctorum stirpe uirorum 
6.32	progenita et tanto uirtutibus aequa marito. 
6.33	sed, quod in obprobrio matrum posuere priores, 
6.34	prole carens sterilem ducebat maesta senectam 
6.35	spemque omnem sobolis transacta excluserat aetas. 
6.36	forte sacrum sollemne deo plebs cuncta ferebat, 
6.37	et pius antistes sacros adoleuerat ignes, 
6.38	intima diuinis decorans altaria flammis.; 
6.39	ecce sacram propter caelestis nuntius aram 
6.40	adstitit ac ueste insignis, uenerabilis ore 
6.41	se caelo missum uultuque habituque probauit, 
6.42	tum sancta in tales laxauit pectora uoces: 
6.43	accipe, caelesti domino dilecte sacerdos, 
6.44	aeterni mandata dei, cui cura piorum : 
6.45	perpetua est, iugis qui puro in pectore custos 
6.46	emeritum sanctis inpendere sciuit amorem. 
6.47	ac primum genus hic extincto semine non uult 
6.48	interiisse tuum fecundaque uiscera fecit 
6.49	coniugis, effeto quae iam cessabat in aeuo. 
6.50	cur tamen addubitas, mortali tu quoque sensu, 
6.51	omnia posse deum? sed credes, ille probabit. 
6.52	nascetur dignus tanto sponsore beatus 
6.53	perpetuusque puer, qui primo protinus aeuo 
6.54	maior sacras inuicto in pectore uires 
6.55	auctoris dono plus quam genitoris habebit. 
6.56	nec sane, nato quae prima uocabula ponas, 
6.57	arbitrii iurisque tui est; deus ipse profecto 
6.58	qui nasci iubet hunc idem iubet esse Iohannem. 
6.59	nominis hic titulus, meritorum inmensa propago, 
6.60	quae necdum genito potuit praenoscere solus 
6.61	qui dabit et tanto tribuet tibi gaudia nato. 
6.62	nec uero tribuet tantum tibi, gloria parua est 
6.63	intra unam conclusa domum; sed quantus ab ortu 
6.64	tenditur in serae finita crepuscula lucis, 
6.65	totus prole tua tecum laetabitur orbis. 
6.66	quid mirum? cuncta uitiorum faece carebit, 
6.67	caelestem ducens sine labe et crimine uitam, 
6.68	uesano seruans abstemia pectora uino 
6.69	omniaque euitans malesuadi pocula suci, 
6.70	cumque hominum generi uel post errata salutem, 
6.71	spondeat, ab sancta quisquis renouabitur unda, 
6.72	ipse in se nihilum quo purificetur habebit. 
6.73	ac ne plura tibi uariis ambagibus edam, 
6.74	Eliae meritum doctus nescire sacerdos 
6.75	non potes, exosae qui mortis lege remissa 
6.76	aeternam degit proprio cum corpore uitam, 
6.77	igneus excelsum quem uexit ad aethera currus 
6.78	flammantum rapido nisu glomeratus equorum; 
6.79	hunc tuus aequabit meritorum stemmate natus 
6.80	tantundem et laudis simul et uirtutis habebit. 
6.81	ergo ad condignas tanto pro munere grates 
6.82	ne dubiam suspende fidem, ne mota fauentis 
6.83	ira dei meritam statuat post praemia poenam. 
6.84	haec ait et tenues elabitur ales in auras 
6.85	fragrantemque sacro procul aera fundit odore. 
6.86	diriguit trepida confusus mente sacerdos,. 
6.87	ac dum promissum cunctantia corda volutant, 
6.88	dum se diffidit tantum meruisse fauorem, 
6.89	ut summi sit cura dei, dimissus ut alto 
6.90	nuntius e caelo famulo tam clara referret 
6.91	a domino mandata suo ludique ueretur, 
6.92	somniaque illa putat, mores dum parcius aequo 
6.93	aestimat ipse suos nec se meruisse fatetur, 
6.94	infidum facit ipsa fides; dum credere dignum 
6.95	se non uult, poenas incredulitate meretur. 
6.96	protinus adstricta est dubitanti lingua palato, 
6.97	et motus oblita sui molitaque uocis 
6.98	articulare sonum pigro torpore cohaesit, 
6.99	dumque cupit narrare suae miracula plebi, 
6.100	conatus frustra defixo obmutuit ore. 
6.101	maestus abit uersatque inclusa mente dolorem 
6.102	et ueniam erratis arcano in corde precatur. 
6.103	quanta dei pietas quamque exorabile numen! 
6.104	paenituisse sat est. rata qui dat temporis ordo 
6.105	uoluitur, et grauida (mirum) distenditur aluo 
6.106	Elisabeth, sanctumque gerunt pia uiscera pondus, 
6.107	et uenit effeto munus iuuenile sub aeuo. 
6.108	inde aliud sanctus Gabriel, qui nuntius idem 
6.109	Zachariae fuerat, multo maiora uolutans 
6.110	ad Mariam molitur iter, quae sponsa marito, 
6.111	sed mage lecta deo, Mundi paritura salutem 
6.112	uirgo inlibatum seruabat casta pudorem. 
6.113	cui postquam insignis caelesti forma decore 
6.114	constitit ante oculos, uultus demissa pudicos 
6.115	tinxit suffuso rutilantes sanguine malas. 
6.116	ille ait: o toto quem solis circulus ambit, 
6.117	quaeque fuere prius, quae sunt, quae deinde sequentur, 
6.118	uirginibus cunctis felicior orbe puella, 
6.119	magno lecta deo, mater dicaris ut eius, 
6.120	cuius et ille pater! felix age concipe pondus, 
6.121	inpolluta uiro coituque inmunis ab omni, 
6.122	uerbo feta dei; corpus tua uiscera praestent 
6.123	illi, qui caelum terras mare sidera fecit, 
6.124	qui semper fuit et nunc est et tempore in omni 
6.125	semper erit mundi dominus lucisque creator. 
6.126	et lux ipse poli per te mortalia membra 
6.127	induet atque oculos hominum coetusque subibit. 
6.128	inperturbatos tantarum in praemia laudum 
6.129	tolle animos, dabit ille tibi uiresque fidemque, 
6.130	qui uoluit (nam cuncta regit nutuque gubernat) 
6.131	filius esse tuus, domini cum filius esset. 
6.132	dixerat, et uisus pariter terrasque reliquit 
6.133	adsuetumque sibi facili petit aethera nisu. 
6.134	inplentur praecepta dei creditque puella 
6.135	protinus atque auget meritum uitamque priorem 
6.136	prompta fides. tacitis elementa latentia causis 
6.137	diuinum informant corpus sacrandaque crescit 
6.138	sarcina, caelestem dominum pia confouet aluus. 
6.139	interea grauidam soboles quamquam edita necdum 
6.140	instigat Mariam sanctam, ut progressa reuisat 
6.141	Elisabeth, longo quae iam uenerabilis aeuo 
6.142	dilectum domino puerum paritura gerebat. 
6.143	auscultat nato genitrix, uis tanta fidei, 
6.144	et quo iussa uenit; mouit materna Iohannes 
6.145	uiscera et inpleuit diuino pectora sensu. 
6.146	iam uates necdum genitus conclusus in aluo 
6.147	iamque propheta prius gesta et uentura uidebat. 
6.148	illa ubi concepto fulgentem lumine longe 
6.149	conspexit Mariam, celeri procul incita gressu 
6.150	obuia progreditur uenerataque brachia tendens. 
6.151	salue, o mater, ait, domini, salue, pia uirgo, 
6.152	inmunis thalami coitusque ignara uirilis, 
6.153	sed paritura deum; tanti fuit esse pudicam, 
6.154	intactae ut ferres titulos et praemia nuptae. 
6.155	cur mihi non meritae nec tanto munere dignae 
6.156	officii defertur honos? cur gloria caeli 
6.157	in nostros delata Lares et uilia tecta 
6.158	obscuris tantum lumen penetralibus infert? 
6.159	sed mitis placidusque suis cultoribus adsit, 
6.160	praestet et hunc genitus quem praestitit ante fauorem. 
6.161	dixit et amplexus ulnis circumdata iunxit 
6.162	iamque deum uenerata pio dedit oscula uentri. 
6.163	dic age nunc, Iudaea nocens et sanguine regis 
6.164	conmaculata tui, uerbis si nulla priorum 
6.165	est adhibenda fides, sacros si fallere uates 
6.166	creditis et Moysen ipsum, si fallere Dauid 
6.167	inpia peruersae putat inclementia gentis, 
6.168	credite non genitis; materna clausus in aluo 
6.169	quid uideat, sancto matris docet ore Iohannes. 
6.170	quis, precor, hunc docuit quem casto uiscere uirgo 
6.171	contineat, quantus maneat noua saecula partus? 
6.172	sed sanctis abstrusa patent nec uisa profanis. 
6.173	uerum egressa modum latos petit orbita campos 
6.174	atque oblita mei procurrere longius audet. 
6.175	spero, erit ut possim firmato robore quondam 
6.176	hoc quoque per spatium fortes agitare quadrigas. 
6.177	nunc coeptum repetamus iter; mortalia dicat 
6.178	pagina mortalis, dominum diuina loquantur. 
6.179	iamque adeo exacto, quantum natura iubebat, 
6.180	tempore matura puer inclitus editur aluo, 
6.181	et promissa dei magna non credita poena 
6.182	inplet certa fides et natus conprobat infans. 
6.183	conueniunt contingentes de more propinqui, 
6.184	ut puero ueterum de nomine ducta parentum 
6.185	aptent conlatis quaesita uocabula causis; 
6.186	sed negat arbitrium cognatis esse relictum 
6.187	caelestis iussi per natum conscia mater. 
6.188	ergo placet dudum praeclusa uoce silentem 
6.189	consuluisse patrem; promendi sola facultas 
6.190	indicii quod lingua nequit, si littera signat. 
6.191	consulitur, sumit tabulas scribitque Iohannem. 
6.192	mirantur cuncti nullumque habuisse priorum 
6.193	praescriptum nomen recolunt de stirpe parentum. 
6.194	quantum sera fides ualuit! quia dextra notauit 
6.195	quod mens crediderat, peccati poena remissa est. 
6.196	soluuntur uinctae laxata repagula linguae 
6.197	\'respondet iam uoce senex proditque propinquis 
6.198	tecta diu mandata dei spondetque futura, 
6.199	dum transacta probat. talem fore quis dubitaret, 
6.200	quem domini iussis naturae lege remissa 
6.201	insolito exortu nasci potuisse uideret? 
6.202	exemplum cunctis celebrandum incredulitatis 
6.203	ante oculos cunctis posuit uel poena parentis 
6.204	uel uenia, atque animis instat simul hinc metus, hinc spes. 
6.205	labitur interea cunarum tempus; in ipsis 
6.206	extat diuini species manifesta uigoris. 
6.207	blanditiae risusque silent incertaque cessant 
6.208	murmura; serietas lasciui praeuia sensus 
6.209	iam tenera informat uenturis moribus ora. 
6.210	inde ubi prima puer stabili uestigia nisu 
6.211	fixerat et certam signarant uerba loquelam, 
6.212	mos erat aut sancti dicta auscultare parentis 
6.213	aut antiquorum praeclara ediscere facta 
6.214	uel quas ipse deus leges interprete Moyse 
6.215	condiderat, sacri quas seruat pagina saxi. 
6.216	haec et quae teneram firmarent cetera mentem 
6.217	tractabat recolens; neque enim ignorasse priora 
6.218	credendus, dederat dominus cui nosse futura. 
6.219	at postquam robur membris accessit ab aeuo 
6.220	(nam mens plena deo tardos praeuenerat annos), 
6.221	illa sibi iam tum statuit discenda, docere 
6.222	quae nequeunt homines, simul effugienda ciborum 
6.223	et potus sanctae contagia noxia uitae. 
6.224	tecta igitur sancti quamquam inmaculata parentis 
6.225	deserit ac turbas hominum coetusque nocentes 
6.226	effugit ac solas loca tendit ad inuia terras, 
6.227	in quis se tantum mens inpolluta uideret 
6.228	liberaque a curis sacra ad praecepta uacaret. 
6.229	uestis erat curui saetis conserta cameli, 
6.230	contra luxuriem molles duraret ut artus 
6.231	arceretque graues conpuncto corpore somnos. 
6.232	hunc uilis rigidos ad lumbos zona ligabat. 
6.233	praebebant uictum facilem siluestria mella 
6.234	pomaque et incultis enatae cautibus herbae 
6.235	arentemque sitim decurrens unda leuabat. 
6.236	quis locus hic uitiis? aditum quem praua cupido 
6.237	inuenit haec inter sacrae ad penetralia mentis? 
6.238	quo peccet qui nil cupiat? quo tendat iniqui 
6.239	in latebras sensus quisquis non indiget ullo? 
6.240	sic primi uixere homines, mundoque recenti 
6.241	hos auctor dederat uentura in saecula mores, 
6.242	inseruit donec sese malesuada uoluptas 
6.243	ac secum luxus et amorem inuexit habendi. 
6.244	hinc odia, hinc lites, hinc fraus, hinc liuor et irae, 
6.245	caedes arma cruor conflictus proelia mortes, 
6.246	hinc offensa dei, quam tartara saeua piabunt. 
6.247	uerum ego cur nimium communes arguo culpas, 
6.248	inmemor ipse mei, quem non commissa grauare, 
6.249	sed ueniam sperare decet? mirabimur immo 
6.250	rectius inuictum nullique imitabile prisci 
6.251	exemplum saecli transgressum humana labore 
6.252	semideumque uirum, qui labe inmunis ab omni, 
6.253	cum sua tam saeuis cruciarit corpora poenis, 
6.254	praescripsit quid nos uel post peccata deceret. 
6.255	at postquam inuictam firmans per talia mentem 
6.256	exegit largum tempus statuitque reperta. 
6.257	quae fuerant quaerenda, sibi uox edita caelo est: 
6.258	iam satis inpensum spatii, dilecte propheta, 
6.259	quo tibi prodesses; tempus tibi quae data sentis 
6.260	ut prosint aliis et quae iam perdita seruent. 
6.261	perge igitur sanctas puri Iordanis ad undas. 
6.262	hic quicumque hominum uitae commissa prioris 
6.263	paenitet et tandem sensu meliora uolutat, 
6.264	ablue confessum; quisquis tibi mente fideli 
6.265	crediderit delere pio conmissa lauacro, 
6.266	ille renatus erit, talis modo uita sequatur 
6.267	quae probet ablutos uitam damnasse priorem. 
6.268	paruit auditis famulanti mente Iohannes 
6.269	protinus et ripas iussi descendit ad amnis. 
6.270	praedicat hic praecepta dei sermone uerendo 
6.271	infunditque nouam credentum in corda salutem. 
6.272	diluit infusis credentum crimina limphis 
6.273	absoluitque metus hominum poenasque remittit 
6.274	atque ignem restinguit aquis, obliuia suadet 
6.275	errorum praestatque nonae noua corpora uitae. 
6.276	o pater, o hominum rerumque aeterne creator, 
6.277	quot gradibus parcit pietas tua! qui pater umquam 
6.278	sustinet erranti totiens ignoscere nato? 
6.279	das genti sensum, quo uel bona uel mala noscant. 
6.280	non satis, innectis seruandae uincula legis 
6.281	proponisque malis poenas et praemia iustis. 
6.282	haec quoque quis spreuit, redeat quandoque libebit; 
6.283	in promptu uenia est, sanctum patet ecce lauacrum, 
6.284	quod renouet uitam ueteresque oblitteret actus 
6.285	quodque nouos homines faciat. quid quaerimus ultra? 
6.286	et tamen ulterior uenia est, uiolauerit ullus 
6.287	hoc quoque polluto prolapsus corpore donum. 
6.288	quamquam iam nimius longe processerit error, 
6.289	desinat et redeat. cum se damnauerit ipse, 
6.290	absolui meruit; si paenitet, inrita culpa est. 
6.291	o uere, quod ais, pondus leue quodque cohaeret 
6.292	suaue iugum, totiens homini cum ignoscitur uni; 
6.293	et tamen erramus, finis nec criminis ullus 
6.294	humano generi. sed crescit laus tua; nam quo 
6.295	maior culpa rei, parcentis gloria maior. 
6.296	grates ergo tibi referat mens omnis et omnis 
6.297	lingua canat, quantumque potest humana propago, 
6.298	si placuisse nequit, fieri uel grata laboret. 
6.299	panditur inmensum, si demus uela, profundum 
6.300	in laudes, pater alme, tuas; sed conscia tanti 
6.301	mens oneris trepidat propriasque haud inscia uires 
6.302	consulit et dignis potius dicenda relinquit. 
6.303	reddamur coeptis: opus hoc tibi, sancte Iohannes, 
6.304	quo renoues puras abluto corpore mentes. 
6.305	non haec prima dedit domini sententia, qua te 
6.306	admonuit claram mittens per nubila uocem, 
6.307	saecula multa prius sancti deus ore locutus 
6.308	Isaiae uatis, ueteris qui maximus aeui: 
6.309	mittam, ait, ante tuos oculos, o nate, ministrum, 
6.310	qui sentosarum purgans concreta uiarum 
6.311	gressibus ille tuis celsos subsidere montes, 
6.312	idem depressas faciet consurgere ualles; 
6.313	diriget hic quae praua et leniet aspera, dura 
6.314	molliet et totum coget planescere mundum. 
6.315	tune, precor, donum summi patris, alme Iohannes, 
6.316	cum Christo promisse, uenis teque inputat ille 
6.317	qui misit natum? tune, o praedicte prophetis, 
6.318	nominis angelici tu participatus honore? 
6.319	per te prima dei sese clementia profert; 
6.320	prima tibi dandae ueniae permissa potestas. 
6.321	cum multa nouae peterent miracula plebis, 
6.322	de te Christus ait: concessum est uisere talem, 
6.323	qualem nulla prius uiderunt saecla prophetam. 
6.324	dico ego, qui solus quae gesta gerendaque noui: 
6.325	inter mortales dederit quos femina partus 
6.326	quosque dabit sollemni hominum de more creatos, 
6.327	nullus erit possit qui se praeferre Iohanni. 
6.328	haec de te ille refert, qui quaelibet intima cordis 
6.329	humani et cunctos saeclorum ex ordine tractus 
6.330	peruidet, ut quae sunt oculis subiecta uidemus. 
7.1	Beatus ille qui procul uitam suam 
7.2	ab inpiorum segregarit coetibus 
7.3	et in uia peccantium non manserit 
7.4	nec in cathedra pestilenti sederit, 
7.5	sed corde toto fixus in legem dei 
7.6	praecepta uitae nocte noluit et die 
7.7	mentemque castis institutis excolit. 
7.8	erit ille ut arbor, quae propinqua flumini 
7.9	humore ripae nutriente pascitur 
7.10	suoque fructum plena reddet tempore, 
7.11	et fronde numquam defluente peruirens 
7.12	stabit perenni uiuidum lignum coma. 
7.13	non haec iniquos prosequetur gloria; 
7.14	sed ut fauillam pulueris uentus rapit, 
7.15	sic ira iniquos uerret a uultu dei. 
7.16	idcirco tali diuidentur ordine 
7.17	hominum per orbem dissipatorum greges, 
7.18	ut iudicandi non resurgant inpii, 
7.19	qui denegarunt debitum cultum deo, 
7.20	sed puniendi; namque crimen euidens 
7.21	non indigebit quaestione detegi, 
7.22	quoniam inminentem praeferent mortis notam 
7.23	signum salutis non gerentes frontibus. 
7.24	peccator autem, non et inpius tamen, 
7.25	quae magna turba est, non resurget gloriae, 
7.26	uerum resurget deputanda examini. 
7.27	nec enim sedere cum piis iudex potest 
7.28	causas suorum redditurus actuum 
7.29	uarieque gestis aut probandus aut reus. 
7.30	sine lege passim legis ignari cadent, 
7.31	in lege lapsus lege iudicabitur. 
7.32	opus per omne curret ignis arbiter; 
7.33	quod non cremarit flamma sed probauerit, 
7.34	illud perrenni praemio pensabitur. 
7.35	qui concremanda gesserit, damnum feret, 
7.36	sed ipse saluus euolabit ignibus; 
7.37	tamen subusti corporis signis miser 
7.38	uitam tenebit, non tenebit gloriam. 
7.39	quia carne uictus, mente non uersus tamen, 
7.40	etsi negarit debitam legi fidem, 
7.41	per multa saepe deuolutus crimina, 
7.42	tamen fidei nomen aeternum gerens, 
7.43	numquam salutis exulabit finibus. 
7.44	idcirco cuncti nunc in isto saeculo, 
7.45	dum currit aetas et dies aeui patet, 
7.46	rectas agamus semitas firmo pede 
7.47	nec deferamur lubrico latae uiae; 
7.48	praestat per artum dimicantes tramitem 
7.49	laboriosis introire nisibus. 
7.50	uias bonorum laetus agnoscit deus, 
7.51	at inpiorum pronum iter delebitur. 
8.1	Cur gentes fremuere et inania cur meditati 
8.2	sunt populi? adstiterunt proceres cum regibus acti 
8.3	aduersum dominum et Christum uesana frementes: 
8.4	uincula rumpamus, iuga discutiamus eorum. 
8.5	qui manet aeterno totis moderamine caelis, 
8.6	. inridebit eos iustaque loquetur in ira 
8.7	terribilique minax uerbo turbabit iniquos: 
8.8	ast ego rex ab eo parili dicione creatus, 
8.9	praeceptum domini super almum praedico Sion. 
8.10	ipse ad me dominus, meus, inquit, filius es tu, 
8.11	teque hodie genui. pete; sis mihi gentibus heres, 
8.12	et tua fundatur totis possessio terris. 
8.13	ferrea uirga tibi est, ualido quia iure tumentes 
8.14	orbe regis toto populos, ceu uasa recocto 
8.15	ficta luto frangens corda, ut meliora reformes. 
8.16	et nunc ecce, omnes, stratis aduertite, reges, 
8.17	mentibus et quicumque hominum famulantia corda 
8.18	iudicio regitis rerumque tenetis habenas, 
8.19	deseruite deo trepidi mixtoque fideles 
8.20	exultate metu; fiat discordia concors. 
8.21	dissimiles socians affectus pectore in uno, . 
8.22	ne timor adfligat mentes uel gaudia soluant, 
8.23	si careant laeto pauidi formidine leti. 
8.24	dicite iustitiam rectosque capessite mores 
8.25	et iusto trepidate deo, gaudete benigno, 
8.26	ne quando meritum deus irascatur in orbem 
8.27	uosque uia iusta iuste pereatis abacti. 
8.28	amodo iam resilire uia properetis iniqua; 
8.29	ecce breui cum magna potentis inarserit ira, 
8.30	uentilet ut totum diuino examine mundum 
8.31	segreget et paleas igni, frumenta saluti, 
8.32	tunc omnes, quibus est in eo spes fida., beati. 
9.1	Sedimus ignotos dirae Babylonis ad amnes 
9.2	captiui, Iudaea manus, miserabile flentes, 
9.3	cum patrium memori traheremus pectore Sion 
9.4	et meritum iusta suspiraremus ab ira 
9.5	exilium, lentis qua consita ripa salictis 
9.6	hospitibus populis umbras praebebat amicas. 
9.7	illic Assyriae mediis in moenibus urbis 
9.8	obliti laetas per maesta silentia uoces . 
9.9	de salicum ramis suspendimus organa nostra. 
9.10	namque dabat nobis durum grauis ira dolorem, 
9.11	quod solita in sancto depromi cantica templo 
9.12	haec ad delicias sibi nos cantare iubebat 
9.13	inpius ille domo qui nos abduxerat hostis. 
9.14	ergone diuinas laudes et carmina castis 
9.15	apta choris inter sacra barbara foedaque busta 
9.16	inter et accensas funestis ignibus aras 
9.17	heu! male de nostro laetis maerore canemus 
9.18	deque pio ritu luxum faciemus iniquum, 
9.19	mystica ad hostilem modulantes cantica ludum? 
9.20	quo miseri nunc ore sacros cantabimus hymnos? 
9.21	quoue loco Babylon poscit sibi cantica Sion? 
9.22	sed domini carmen tellus aliena mereri 
9.23	non capit, indignas sacra uox auertitur aures. 
9.24	si tamen ut captis dominus uiolentior instas, 
9.25	et si tantus amor Sion pia noscere uobis 
9.26	cantica, si pergis me cogere non tua fari 
9.27	et diuina tibi quaenam sint cantica Sion, 
9.28	accipe quid captae deus ultor spondeat urbi, 
9.29	ne longum speres isto gaudere triumpho, 
9.30	inpie, quo sacrum prodi tibi praecipis hymnum; 
9.31	ecce quis est hymnus domini, quae cantica Sion: 
9.32	si fuero oblitus mea moenia, te, mea cura, 
9.33	urbs Hierusalem, fiat mea non memor umquam 
9.34	dextra mei, mea lingua meis et adhaereat arens 
9.35	faucibus, aeterno nisi te conplectar amore 
9.36	et nisi principio promissi in saecula regni 
9.37	laetitiaeque meae primo reminiscar in anno, 
9.38	te cunctis, Hierusalem, praeponere terris. 
9.39	esto memor tum prolis Edom, ut uersa uice nostrum 
9.40	adspiciat confusa diem, quo plebs tua claram 
9.41	moenibus aeternis Hierusalem habitabit, 
9.42	cui nunc gens oblita tui crudele minatur 
9.43	excidium, dicens: inuisam funditus urbem 
9.44	diruite et uacuate manu, uestigia donec 
9.45	nulla relinquantur muris ad inane redactis. 
9.46	infelix miserae Babylonis filia, felix 
9.47	qui tibi pro nobis in nos tua gesta rependet. 
9.48	nec minus ille beatus erit, qui parua tenebit. 
9.49	et simul elidet solidae tua pignora petrae. 
9.50	si cupis extincta Babylonis stirpe beari, 
9.51	-in te ipso primis gliscentia crimina flammis 
9.52	frange fide. iam propter adest petra Christus; in ipso 
9.53	uipeream sobolem ualidis elide lacertis. 
9.54	nam Babylon nomen confusio, filia cuius 
9.55	est caro, peccatis mater, quae turba saluti 
9.56	noxia corporeis ducit mala semina fibris. 
9.57	haec uincenda tibi, si uis euincere mortem; 
9.58	namque tuis tales inclusos ossibus hostes, 
9.59	si permittantur crescendo adsumere uires, 
9.60	difficili uinces luctamine; praecipe paruos, 
9.61	dum rudis ex utero cordis per pectora capta 
9.62	reptat adhuc teneris uitiorum infantia membris. 
9.63	quae nisi praecaueas, aucta uirtute necabit 
9.64	concordem uitiis animam terrena propago. 
9.65	ne parcas igitur talem mactare cateruam. 
9.66	non tibi crimen erit nocituram perdere gentem 
9.67	ultricemque malo perfundere sanguine petram; 
9.68	gaudet enim iustus, si concidat inpia proles; 
9.69	nam magis atque magis pius ista caede piatur, 
9.70	si perimat peccata suis dominantia membris 
9.71	et fracta in Christo uitiorum plebe triumphet. 
10.1	Quarta redit duris haec iam messoribus aestas 
10.2	et totiens cano bruma gelu riguit, 
10.3	ex quo nulla tuo mihi littera uenit ab ore, 
10.4	nulla tua uidi scripta notata manu, 
10.5	ante salutifero felix quam charta libello 
10.6	dona negata diu multiplicata daret. 
10.7	trina etenim uario florebat epistola textu, 
10.8	sed numerosa triplex pagina carmen erat. 
10.9	dulcia multimodis quaedam sub amara querellis 
10.10	anxia censurae miscuerat pietas. 
10.11	sed mihi mite patris plus quam censoris acerbum 
10.12	sedit et e blandis aspera penso animo.- 
10.13	ista suo regerenda loco tamen et grauiore 
10.14	uindicis heroi sunt agitanda sono. 
10.15	interea leuior paucis praecurret iambus 
10.16	discreto referens mutua uerba pede. 
10.17	nunc elegi saluere iubent dictaque salute, 
10.18	ut fecere aliis orsa gradumque, silent. 
10.19	Quid abdicatas in meam curam, pater, 
10.20	redire Musas praecipis? 
10.21	negant Camenis nec patent Apollini 
10.22	dicata Christo pectora. 
10.23	fuit ista quondam non ope, sed studio pari . 
10.24	tecum mihi concordia 
10.25	ciere surdum Delphica Phoebum specu, 
10.26	uocare Musas numina 
10.27	fandique munus munere indultum dei 
10.28	petere e nemoribus aut iugis. 
10.29	nunc alia mentem uis agit, maior deus, 
10.30	aliosque mores postulat, 
10.31	sibi reposcens ab homine munus suum, 
10.32	uiuamus ut uitae patri. 
10.33	uacare uanis, otio aut negotio, 
10.34	et fabulosis litteris 
10.35	uetat, suis ut pareamus legibus 
10.36	lucemque cernamus suam, 
10.37	quam uis sophorum callida arsque rhetorum et 
10.38	figmenta uatum nubilant, 
10.39	qui corda falsis atque uanis imbuunt 
10.40	tantumque linguas instruunt, 
10.41	nihil ferentes, ut salutem conferant 
10.42	aut ueritate nos tegant. 
10.43	quod enim tenere uel bonum aut uerum queunt 
10.44	qui non tenent summae caput, 
10.45	ueri bonique fomitem et fontem deum, 
10.46	quem nemo nisi in Christo uidet? 
10.47	hic ueritatis lumen est, uitae uia, 
10.48	uis mens manus uirtus patris, 
10.49	sol aequitatis, fons bonorum, flos dei, 
10.50	natus deo, mundi sator, 
10.51	mortalitatis uita nostrae et mors necis, 
10.52	magister hic uirtutium; , 
10.53	deusque nobis atque pro nobis homo 
10.54	nos induendo se exuit, 
10.55	aeterna iungens homines inter et deum 
10.56	in utroque se commercia. 
10.57	hic ergo nostris ut suum praecordiis 
10.58	uibrauerit caelo iubar, 
10.59	absterget aegrum corporis pigri situm 
10.60	habitumque mentis innouat; 
10.61	exhaurit omne quod iuuabat antea 
10.62	castae uoluptatis uice 
10.63	totusque nostra iure domini uindicat 
10.64	et corda et ora et tempora; 
10.65	se cogitari intellegi credi legi, 
10.66	se uult timeri et diligi. 
10.67	aestus inanes, quos mouet uitae labor 
10.68	praesentis aeui tramite, 
10.69	abolet futurae cum deo uitae fides. 
10.70	quae quas uidemur spernere 
10.71	non ut profanas abicit aut uiles opes, 
10.72	sed ut magis caras monet 
10.73	caelo reponi creditas Christo deo, 
10.74	qui plura promisit datis, 
10.75	contempta praesens uel mage deposita sibi 
10.76	multo ut rependat fenore. 
10.77	sine fraude custos aucta creditoribus 
10.78	bonus aera reddet debitor 
10.79	multaque spretam largior pecuniam 
10.80	restituet usura deus. 
10.81	huic uacantem uel studentem et deditum, 
10.82	in hoc reponentem omnia 
10.83	. ne, quaeso, segnem neue peruersum putes 
10.84	nec crimineris inpium. 
10.85	pietas abesse christiano qui potest? 
10.86	namque argumentum mutuum est 
10.87	pietatis, esse christianum, et inpii, 
10.88	non esse Christo subditum. 
10.89	hanc cum tenere discimus, possum tibi 
10.90	non exhibere id est patri, 
10.91	cui cuncta sancta iura, cara nomina 
10.92	debere me uoluit deus? 
10.93	tibi disciplinas dignitatem litteras, 
10.94	linguae togae famae decus 
10.95	prouectus altus institutus debeo, 
10.96	patrone praeceptor pater. 
10.97	sed cur remotus tamdiu degam arguis 
10.98	pioque motu irasceris? 
10.99	conducit istud aut necesse est aut placet, 
10.100	ueniale quicquid horum inest. 
10.101	ignosce, amans, mi si geram quod expedit; 
10.102	gratare, si uiuam ut libet. 
10.103	Defore me patriis tota trieteride terris 
10.104	atque alium legisse uagis erroribus orbem, 
10.105	culta prius uestrae oblitum consortia uitae, 
10.106	increpitas sanctis mota pietate querellis. 
10.107	amplector patrio uenerandos pectore motus 
10.108	et mihi gratandas saluis affectibus iras. 
10.109	sed reditum inde meum, genitor, te poscere mallem 
10.110	unde dari posset. reuocandum me tibi credam, 
10.111	cum steriles fundas non ad diuina precatus, 
10.112	Castalidis supplex auerso numine Musis? 
10.113	non his numinibus tibi me patriaeque reducis. 
10.114	surda uocas et nulla rogas (leuis hoc feret aura 
10.115	quod datur in nihilum) sine numine nomina Musas. 
10.116	inrita uentosae rapiunt haec uota procellae, 
10.117	quae non missa deo uacuis in nubibus haerent 
10.118	nec penetrant superi stellantem regis in aulam. 
10.119	si tibi cura mei reditus, illum aspice et ora, 
10.120	qui tonitru summi quatit ignea culmina caeli, 
10.121	qui trifido igne micat nec inania murmura miscet 
10.122	quique satis caelo soles largitur et imbres, 
10.123	qui super omne quod est uel in omni totus ubique 
10.124	omnibus infuso rebus regit omnia Christo, 
10.125	quo mentes tenet atque mouet, quo tempora nostra 
10.126	et loca disponit. quod si contraria uotis 
10.127	constituat nostri, prece deflectendus in illa est 
10.128	quae uolumus. quid me accusas? si displicet actus 
10.129	quem gero agente deo, prius est, si fas, reus auctor, 
10.130	cui placet aut formare meos aut uertere sensus. 
10.131	nam mea si reputes quae pristina, quae tibi nota, 
10.132	sponte fatebor eum modo me non esse sub illo 
10.133	tempore qui fuerim, quo non peruersus habebar 
10.134	et peruersus eram, falsi caligine cernens, 
10.135	stulta deo sapiens et mortis pabula uiuens. 
10.136	quo magis ignosci mihi fas, quia promptius ex hoc 
10.137	agnosci datur a summo genitore nouari 
10.138	quod non more meo geritur; non, arbitror, istic 
10.139	confessus dicar mutatae in praua notandum 
10.140	errorem mentis, quoniam sim sponte professus 
10.141	me non mente mea uitam mutasse priorem. 
10.142	mens noua mi, fateor, mens non mea, non mea quondam, 
10.143	sed mea nunc auctore deo, qui si quid in actu 
10.144	ingenioue meo sua dignum ad munia uidit, 
10.145	gratia prima tibi, tibi gloria debita cedit, 
10.146	cuius praeceptis partum est quod Christus amaret. 
10.147	quare gratandum magis est tibi quam queritandum, 
10.148	quod tuus ille, tuis studiis et moribus ortus, 
10.149	Paulinus, cui te non infitiare parentem, 
10.150	150 nec modo, cum credis peruersum, sic mea uerti 
10.151	consilia, ut sim promeritus Christi fore, dum sum 
10.152	Ausonii; feret ille tuae sua praemia laudi 
10.153	deque tua primum tibi deferet arbore fructum. 
10.154	unde precor meliora putes nec maxima perdas 
10.155	praemia detestando tuis bona fontibus orta. 
10.156	non etenim mihi mens demens neque participantum 
10.157	uita fugax hominum, Lyciae qua scribis in antris 
10.158	Pegaseum uixisse equitem, licet auia multi 
10.159	numine agente colant, clari uelut ante sophorum 
10.160	pro studiis musisque suis, ut nunc quoque castis 
10.161	qui Christum sumpsere animis agitare frequentant, 
10.162	non inopes animi neque de feritate legentes 
10.163	desertis habitare locis, sed in ardua uersi 
10.164	sidera spectantesque deum uerique profunda 
10.165	perspicere intenti, de uanis libera curis 
10.166	otia amant strepitumque fori rerumque tumultus 
10.167	cunctaque diuinis inimica negotia donis 
10.168	et Christi imperiis et amore salutis abhorrent 
10.169	speque fideque deum sponsa mercede sequuntur, 
10.170	quam referet certus non desperantibus auctor, 
10.171	si modo non uincant uacuis praesentia rebus, 
10.172	quaeque uidet spernat, quae non uidet ut mereatur 
10.173	secreta ignitus penetrans caelestia sensus. 
10.174	namque caduca patent nostris, aeterna negantur 
10.175	uisibus, et nunc spe sequimur quod mente uidemus, 
10.176	spernentes uarias, rerum spectacula, formas 
10.177	et male corporeos bona sollicitantia uisus. 
10.178	attamen haec sedisse illis sententia uisa est, 
10.179	tota quibus iam lux patuit uerique bonique, 
10.180	uenturi aeternum saecli et praesentis inane. 
10.181	at mihi, non eadem cui gloria, cur eadem sit 
10.182	fama? fides noti par est, sed amoena colenti 
10.183	nunc etiam et blanda posito locupletis in acta 
10.184	litoris unde haec iam tam festinata locorum 
10.185	inuidia est? utinam iustus me carpere liuor. 
10.186	incipiat, Christi sub nomine probra placebunt. 
10.187	non patitur tenerum mens numine firma pudorem, 
10.188	et laus hic contempta redit mihi iudice Christo. 
10.189	ne me igitur, uenerande parens, his ut male uersum 
10.190	increpites studiis neque me uel coniuge carpas 
10.191	uel mentis uitio; non anxia Bellerophontis 
10.192	mens est nec Tanaquil mihi, sed Lucretia coniunx. 
10.193	nec mihi nunc patrii uisa est obliuio caeli, 
10.194	qui summum suspecto patrem, quem qui colit unum 
10.195	hic uere memor est caeli. crede ergo, pater, nos 
10.196	nec caeli inmemores nec uiuere mentis egentes 
10.197	humanisque agitare locis; studia ipsa piorum 
10.198	testantur mores hominum; nec enim inpia summum 
10.199	gens poterit nouisse deum. sint multa locorum, 
10.200	multa hominum studiis inculta, expertia legum, 
10.201	quae regio agresti ritu caret? aut quid in istis 
10.202	inprobitas aliena nocet? quid tu mihi uastos 
10.203	Vasconiae saltus et ninguida Pyrenaei 
10.204	obicis hospitia, in primo quasi limine fixus 
10.205	Hispanae regionis agam nec sit locus usquam 
10.206	rure uel urbe mihi, summum qua diues in orbem 
10.207	usque patet mersos spectans Hispania soles? 
10.208	sed fuerit. fortuna iugis habitasse latronum, 
10.209	nam lare barbarico rigui, mutatus in ipsos, 
10.210	inter quos habui socia feritate colonos? 
10.211	non recipit mens pura malum neque leuibus haerent 
10.212	inspersae fibris maculae; sic Vascone saltu 
10.213	quisquis agit purus sceleris uitam integer aequus, 
10.214	nulla ab inhumano morum contagia ducit 
10.215	hospite. sed mihi cur sit ab illo nomine crimen, 
10.216	qui diuersa colo, ut colui, loca iuncta superbis 
10.217	urbibus et laetis hominum celeberrima cultis? 
10.218	ac si Vasconicis mihi uita fuisset in oris, 
10.219	cur non more meo potius formata ferinos 
10.220	poneret in nostros migrans gens barbara ritus? 
10.221	nam quod in euersis habitacula ponis Hibera 
10.222	urbibus et deserta tuo legis oppida uersu 
10.223	montanamque mihi Calagurrim et Birbilim acutis 
10.224	pendentem scopulis collemque iacentis Hilerdae 
10.225	exprobras, uelut his habitem laris exul et urbis 
10.226	extra hominum tecta atque uias: an credis Hiberae 
10.227	has telluris opes, Hispani nescius orbis, 
10.228	quo grauis ille poli sub pondere constitit Atlans, 
10.229	ultima nunc eius mons portio metaque terrae, 
10.230	discludit bimarem celso qui uertice Calpen? 
10.231	Birbilis huic tantum, Calagurris, Hilerda notantur, 
10.232	Caesarea est Augusta cui, cui Barcino amoena 
10.233	et capite insigni despectans Tarraco pontum. 
10.234	quid numerem egregias terris et moenibus urbes, 
10.235	qua geminum felix Hispania tendit in aequor, 
10.236	qua Baeti Oceanum Tyrrhenumque auget Hibero 
10.237	lataque distantis pelagi diuortia conplet, 
10.238	orbe suo finem ponens in limite mundi? 
10.239	an(ne) tibi, o domine inlustris, si scribere sit mens, 
10.240	qua regione habites, placeat reticere nitentem 
10.241	Burdigalam et piceos malis describere Boios? 
10.242	cumque Maroialicis tua prodigis otia thermis 
10.243	inter et umbrosos donas tibi uiuere lucos, 
10.244	laeta locis et mira colens habitacula tectis: 
10.245	nigrantesne casas et texta mapalia culmo 
10.246	dignaque pellitis habitas deserta Bigerris? 
10.247	quique superba potens contemnis moenia Romae 
10.248	consul, harenosos non dedignare Vasatas? 
10.249	uel quia Pictonicis tibi fertile rus uiret aruis, 
10.250	Raraunum Ausonia heu deuenisse curules 
10.251	conquerar et trabeam ueteri sordescere fano, 
10.252	quae tamen augusta Latiaris in urbe Quirini 
10.253	caesareas inter parili titulo palmatas 
10.254	fulget inadtrito longum uenerabilis auro, 
10.255	florentem retinens meriti uiuacis honorem? 
10.256	aut cum Lucani retineris culmine fundi, 
10.257	aemula Romuleis habitans fastigia tectis, 
10.258	materiam praebente loco, qui proxima signat, 
10.259	in Condatino diceris degere uico? 
10.260	multa iocis pateant; liceat quoque ludere fictis. 
10.261	sed lingua mulcente grauem interlidere dentem, 
10.262	ludere blanditiis urentibus et male dulces 
10.263	fermentare iocos satirae mordacis aceto 
10.264	saepe poetarum, numquam decet esse parentum. 
10.265	namque fides pietasque petunt, ut quod mala nectens 
10.266	insinuat castis fama auribus hoc bona uoti 
10.267	mens patris adfigi fixumque haerescere cordi 
10.268	non sinat. et uulgus scaeuo rumore malignum 
10.269	ante habitos mores, non semper flectere uitam 
10.270	crimen habet; namque est laudi bene uertere. cum me 
10.271	inmutatum audis, studium officiumque require. 
10.272	si prauo rectum, si religiosa profanis, 
10.273	luxurie parcum, turpi mutatus honestum, 
10.274	segnis iners obscurus ago, miserere sodalis 
10.275	in mala peruersi; blandum licet ira parentem 
10.276	excitet, ut lapsum rectis instauret amicum 
10.277	moribus et monitu reparet meliora seuero. 
10.278	at si forte itidem quod legi et quod sequor audis, 
10.279	corda pio uouisse deo, uenerabile Christi 
10.280	imperium docili pro credulitate sequentem 
10.281	persuasumque dei monitis aeterna parari 
10.282	praemia mortali damnis praesentibus empta, 
10.283	non reor id sancto sic displicuisse parenti, 
10.284	mentis ut errorem credat sic uiuere Christo, 
10.285	ut Christus sanxit. iuuat hoc nec paenitet huius 
10.286	erroris. stultus diuersa sequentibus esse 
10.287	nil moror, aeterno mea dum sententia regi 
10.288	sit sapiens. breue, quicquid homo est, (est) corporis aegri, 
10.289	temporis occidui et sine Christo puluis et umbra; 
10.290	quod probat aut damnat, tanti est quanti arbiter ipse. 
10.291	ipse obit, atque illi suus est comitabilis error, 
10.292	cumque suo moriens sententia iudice transit. 
10.293	at nisi, dum tempus praesens datur, anxia nobis 
10.294	cura sit ad domini praeceptum uiuere Christi, 
10.295	sera erit exutis homini querimonia membris, 
10.296	dum leuia humanae metuit conuicia linguae, 
10.297	non timuisse graues diuini iudicis iras, 
10.298	quem patris aeterni solio dextraque sedentem, 
10.299	omnibus inpositum regem et labentibus annis 
10.300	uenturum, ut cunctas aequato examine gentes 
10.301	iudicet et uariis referat sua praemia gestis, 
10.302	credo equidem et metuens studio properante laboro, 
10.303	si qua datur, ne morte prius quam crimine soluar. 
10.304	huius in aduentum trepidis mihi credula fibris 
10.305	corda tremunt gestitque anima id iam cauta futuri, 
10.306	praemetuens ne uincta aegris pro corpore curis 
10.307	ponderibusque grauis rerum, si forte recluso 
10.308	increpitet tuba uasta polo, non possit in auras 
10.309	regis ad occursum leuibus se tollere pinnis, 
10.310	inter honora uolans sanctorum milia caelo, 
10.311	qui per inane leues neque mundi conpede uinctos 
10.312	ardua in astra pedes facili molimine tollent 
10.313	et teneris uecti per sidera nubibus ibunt, 
10.314	caelestem ut medio uenerentur in a Â£ re regem 
10.315	claraque adorato coniungant agmina Christo. 
10.316	hic metus est, labor iste, dies ne me ultimus atris 
10.317	sopitum tenebris sterili deprendat in actu, 
10.318	tempora sub uacuis ducentem perdita curis. 
10.319	nam quid agam, lentis si dum coniueo uotis, 
10.320	Christus ab aetheria mihi proditus arce coruscet 
10.321	et subitis domini caelo uenientis aperto 
10.322	praestrictus radiis obscurae tristia noctis 
10.323	suffugia inlato confusus lumine quaeram? 
10.324	quod mihi ne pareret uel diffidentia ueri 
10.325	uel praesentis amor uitae rerumque uoluptas 
10.326	curarumque labor, placuit praeuertere casus 
10.327	proposito et curas finire superstite uita 
10.328	communique deo uentura in saecula fretum 
10.329	expectare trucem securo pectore mortem. 
10.330	si placet hoc, gratare tui spe diuite amici; 
10.331	si contra est, Christo tantum me linque probari. 
11.1	Continuata meae durare silentia linguae 
11.2	numquam tacito memoras placitamque latebris 
11.3	desidiam exprobras neglectaeque insuper addis \' 
11.4	crimen amicitiae formidatamque iugalem 
11.5	obicis et durum iacis in mea uiscera uersum. 
11.6	parce, precor, lacerare tuum nec amara paternis 
11.7	admiscere uelis ceu melli absinthia uerbis. 
11.8	cura mihi semper fuit et manet officiis te 
11.9	omnibus excolere, adfectu obseruare fideli. 
11.10	non umquam tenui saltem tua gratia naeuo 
11.11	conmaculata mihi est; ipso te laedere uultu 
11.12	semper et incauta timui uiolare figura. 
11.13	cumque tua accessi uenerans, mea cautius ora 
11.14	conposui et laeto formaui lumine frontem, 
11.15	ne qua uel a tacito contractam pectore nubem 
11.16	duceret in sanctum suspicio falsa parentem. 
11.17	hoc mea te domus exemplo coluitque colitque, 
11.18	inque tuum tantus nobis consensus amorem, 
11.19	quantus et in Christum conexa mente colendum. 
11.20	quis tua, quaeso, tuis obduxit pectora liuor? 
11.21	quo rumore pium facilis sibi fama per aures 
11.22	inrupit pepulitque animum contraque uetustam 
11.23	experta pietate fidem noua uulnera mouit, 
11.24	laederet ut natis placidum malesuada parentem? 
11.25	sed mihi non fictae mens conscia simplicitatis, 
11.26	nec patris inculti pietas rea respuit omne 
11.27	inmeritum et falso perstringi crimine non fert, 
11.28	inmunis uero; grauius uiolatur iniquo 
11.29	uulnere tam tenera offensae quam libera culpae. 
11.30	discussisse iugum quereris me, quo tibi doctis 
11.31	iunctus eram studiis. hoc nec gestasse quidem me 
11.32	adsero; namque pares subeunt iuga, nemo ualentes 
11.33	copulat infirmis, neque sunt concordia frena, 
11.34	si sit conpulsis mensura iugalibus inpar. 
11.35	si uitulum tauro uel equum committis onagro, 
11.36	si confers fulicas cygnis et aedona picae, 
11.37	castaneis corylos, aequas uiburna cupressis, 
11.38	me conpone tibi; uix Tullius et Maro tecum 
11.39	sustineant aequale iugum. si iungar amore, 
11.40	hoc tantum tibi me iactare audebo iugalem, 
11.41	quo modicum sociis magno contendit habenis 
11.42	dulcis amicitia aeterno mihi foedere tecum 
11.43	et paribus semper redamandi legibus aequa. 
11.44	hoc nostra ceruice iugum non scaeua resoluit 
11.45	fabula, non terris absentia longa diremit 
11.46	nec perimet. toto licet abstrahar orbe uel aeuo, 
11.47	numquam animo diuisus agam; prius ipsa recedet 
11.48	corpore uita meo quam uester pectore uultus. 
11.49	ego te per omne quod datum mortalibus 
11.50	et destinatum saeculum est, 
11.51	claudente donec continebor corpore, 
11.52	discernar orbe quolibet, 
11.53	nec ab orbe longe nec remotam lumine 
11.54	tenebo fibris insitum, 
11.55	uidebo corde, mente conplectar pia 
11.56	ubique praesentem mihi. 
11.57	et cum solutus corporali carcere 
11.58	terraque prouolauero, 
11.59	quo me locarit axe communis pater, 
11.60	illic quoque animo te geram. 
11.61	neque finis idem qui meo me corpore 
11.62	et amore laxabit tuo. 
11.63	mens quippe, lapsis quae superstes artubus 
11.64	de stirpe durat caeliti, 
11.65	sensus necesse est simul et affectus suos 
11.66	retineat ut uitam suam; 
11.67	et ut mori sic obliuisci non capit, 
11.68	perenne uiuax et memor. 
12.1	Inclite confessor, meritis et nomine Felix, 
12.2	mens pietate potens, summi mens accola caeli 
12.3	nec minus in totis experta potentia terris, 
12.4	qui dominum Christum non uincta uoce professus 
12.5	contemnendo truces meruisti euadere poenas, 
12.6	deuotamque animam tormenta per omnia Christo 
12.7	sponte tua iussus laxatis reddere membris 
12.8	liquisti nacnos rabidis lictoribus artus,. 
12.9	uectus in aetherium sine sanguine martyr honorem, 
12.10	o pater, o domine, indignis licet, adnue semis, 
12.11	ut tandem, hanc fragili trahimus dum corpore uitam, 
12.12	sedibus optatis et qua requiescis in aula 
12.13	hunc liceat celebrare diem, pia reddere coram 
12.14	nota et gaudentes inter gaudere tumultus. 
12.15	sit iam, quaeso, satis merita inpietate tulisse 
12.16	hanc poenam, tot iam quod te sine uiximus annis, 
12.17	sede tua procul heu! quamuis non mente remoti. 
12.18	iam desideriis inmenso tempore fessis 
12.19	consule, iam uel sero memor miserere tuorum 
12.20	perque orbem, magni qui nos tanto aequore ponti 
12.21	disparat, obtritis quae nos inimica retardant 
12.22	pande uias faciles et, si properantibus ad te 
12.23	inuidus hostis obest, obiecta repagula pelle 
12.24	fortior aduersis et amicos prouehe cursus. 
12.25	seu placeat telluris iter, comes aggere tuto 
12.26	esto tuis; seu magna tui fiducia longo 
12.27	suadeat ire mari, da currere mollibus undis, 
12.28	ut famulis famulos a puppi suggere uentos, 
12.29	ut Campana simul Christo duce litora necti 
12.30	ad tua mox alacri rapiamur culmina cursu 
12.31	inque tuo placidus nobis sit limine portus. 
12.32	illic dulce iugum, lene onus blandumque feremus 
12.33	seruitium sub te domino; etsi iustus iniquis 
12.34	non egeas seruis, tamen et patiere et amabis 
12.35	qualescumque tibi Christo donante dicatos 
12.36	et foribus seruire tuis, tua limina mane 
12.37	munditiis curare sines et nocte uicissim 
12.38	excubiis seruare piis et munere in isto 
12.39	claudere promeritam defesso corpore uitam. 
13.1	Felix, hoc merito quod nomine, nomine et idem 
13.2	qui merito, redit alma dies, qua te sibi summas 
13.3	adsciuit patriam confessum Christus in aulam, 
13.4	tempus adest plenis grates tibi fundere uotis. 
13.5	o pater, o domine, indignis licet optime seruis, 
13.6	tandem exoratum est inter tua limina nobis 
13.7	natalem celebrare tuum. tria tempore longo 
13.8	lustra cucurrerunt, ex quo sollemnibus istis 
13.9	coram uota tibi, coram mea corda dicaui. 
13.10	ex illo qui me terraque marique labores 
13.11	distulerint a sede tua procul orbe remoto, 
13.12	nouisti; nam te mihi semper ubique propinquum 
13.13	inter dura uiae uitaeque incerta uocaui. 
13.14	et maria intraui duce te, quia cura pericli 
13.15	cessit amore tui, nec te sine; nam tua sensi 
13.16	praesidia in domino superans maris aspera Christo; 
13.17	semper eo et terris te propter tutus et undis. 
13.18	hunc, precor, aeterna pietate et pace serenum 
13.19	posce tuis, cuius magno stas nomine, Felix. 
13.20	nunc iuuat effusas in gaudia soluere mentes, . 
13.21	cara dies tandem quoniam hic praesentibus orta est, 
13.22	semper et externum nobis celebrata per orbem, 
13.23	quae te sacrauit terris et contulit astris. 
13.24	ecce uias uario plebs discolor agmine pingit, 
13.25	urbes innumeras una miramur in urbe. 
13.26	o felix Felice tuo tibi praesule Nola, 
13.27	inclita ciue sacro, caelesti firma patrono 
13.28	postque ipsam titulos Romam sortita secundos, 
13.29	quae prius imperio tantum et uictricibus armis, 
13.30	nunc et apostolicis terrarum est prima sepulchris! 
13.31	sis bonus o felixque tuis dominumque potentem 
13.32	exores, liceat placati munere Christi 
13.33	post pelagi fluctus mundi quoque fluctibus actis 
13.34	in statione tua placido consistere portu. 
13.35	hoc bene subductam religaui litore classem, 
13.36	in te conpositae mihi fixa sit anchora uitae. 
14.1	Venit festa dies caelo, celeberrima terris, 
14.2	natalem Felicis agens, qua corpore terris 
14.3	occidit et Christo superis est natus in astris, 
14.4	caelestem nanctus sine sanguine martyr honorem. 
14.5	nam confessor obit poenas non sponte lucratus 
14.6	acceptante deo fidam pro sanguine mentem, 
14.7	qui cordis taciti scrutator ferre paratos 
14.8	aequiperat passis, sat habens interna probasse 
14.9	supplicium carnis iusta pietate remittit; 
14.10	martyrium sine caede placet, si prompta ferendi 
14.11	mensque fidesque deo caleant; passura uoluntas 
14.12	sufficit et summa est meriti testatio noti. 
14.13	ergo dies, tanto quae munere condidit alto 
14.14	Felicem caelo, sacris sollemnibus ista est, 
14.15	quae post solstitium, quo Christus corpore natus 
14.16	sole nouo gelidae mutauit tempora brumae 
14.17	atque salutiferum praestans mortalibus ortum 
14.18	procedente die secum decrescere noctes 
14.19	iussit, ab hoc quae lux oritur uicesima nobis, 
14.20	sidereum meriti signat Felicis honorem. 
14.21	denique nil inpar his, qui fudere cruorem, 
14.22	testibus et titulo simul et uirtute recepti 
14.23	martyris ostendit meritum, cum iure potenti 
14.24	daemonas exercet deuinctaque corpora soluit. 
14.25	nam sibi Felicem caecis incumbere poenis 
14.26	pestiferi proceres tristi clamore fatentur 
14.27	occultasque cruces gemitu testantur aperto, 
14.28	uelatumque oculis mortalibus, at manifestum 
14.29	auribus et multo praesentem numine produnt, 
14.30	cum captiua intra deprensi corpora Christum 
14.31	in sancto fulgere suo clamantque probantque, 
14.32	membrorum incussu tremuli capitumque rotatu 
14.33	tormentisque suis; sed non sua corpora torquent, 
14.34	clamantes proprios aliena per ora dolores 
14.35	orantum ueniam; latet ultor, poena uidetur. 
14.36	tum si quos grauiore malo uiolentior hostis 
14.37	uinxerit, ista dies diuino numine soluit. 
14.38	cernere nunc passim est sacra purgata medella 
14.39	pectora liminibus sterni, iam mente refectos, 
14.40	gratantes iam uoce sua; concurrit hiantum 
14.41	turba tremens hominum, mixtae inter gaudia cunctis 
14.42	prosiliunt lacrimae, praesens deus omnibus illic 
14.43	creditur; inmensi Felix est gloria Christi. 
14.44	alma dies magnis celebratur coetibus, omnes 
14.45	uota dicant sacris rata postibus; omnia gaudent 
14.46	terrarum et caeli, ridere uidetur apertis 
14.47	aethra polis, uernum spirare silentibus aurae 
14.48	flatibus et laetum plaga cingere lactea caelum. 
14.49	nec modus est populis coeuntibus agmine denso 
14.50	nec requies, properant in lucem a nocte diemque 
14.51	expectare piget, uotis auidis mora noctis. 
14.52	rumpitur et noctem flammis funalia uincunt, 
14.53	stipatam multis unam iuuat urbibus urbem 
14.54	cernere totque uno conpulsa examina uoto. 
14.55	Lucani coeunt populi, coit Apula pubes 
14.56	et Calabri et cuncti quos adluit aestus uterque, 
14.57	qui laeua et dextra Latium circumsonat unda; 
14.58	et bis ter denas Campania laeta per urbes 
14.59	ceu propriis gaudet festis, quos moenibus amplis 
14.60	diues habet Capua et quos pulchra Neapolis aut quos 
14.61	Gaurus alit, laeta exercent qui Massica quique 
14.62	Ufentem Sarnumque bibunt, qui sicca Tanagri 
14.63	quique colunt rigui felicia culta Galaesi, 
14.64	quos Atina potens, quos mater Aricia mittit. 
14.65	ipsaque caelestum sacris procerum monumentis 
14.66	Roma Petro Pauloque potens rarescere gaudet 
14.67	huius honore diei portaeque ex ore Capenae 
14.68	milia profundens ad amicae moenia Nolae 
14.69	dimittit duodena decem per milia denso 
14.70	agmine; confertis longe latet Appia turbis. 
14.71	nec minus ex alia populis regione profectis 
14.72	aspera montosae carpuntur strata Latinae, 
14.73	quos Praeneste altum, quos fertile pascit Aquinum, 
14.74	quosque suburbanis uetus Ardea mittit ab oris, 
14.75	quique urbem liquere Cales geminamque Teanum, 
14.76	quam grauis Auruncus uel quam colit Apulus asper; 
14.77	huc et oliuifera concurrit turba Venafro, 
14.78	oppida Samnites duri montana relinquunt. 
14.79	uicit iter durum pietas, amor omnia Christi 
14.80	uincit et alma fides animisque locisque rigentes 
14.81	suadet acerba pati, simul aspera ponere corda. 
14.82	una dies cunctos uocat, una et Nola receptat, 
14.83	toto plena sui spatio spatiosaque cunctis, 
14.84	credas innumeris ut moenia dilatari 
14.85	hospitibus. sic, Nola, adsurgis imagine Romae, 
14.86	[tu quoque post urbem titulos sortita secundos; 
14.87	nam prius imperio tantum et uictricibus armis, 
14.88	nunc et apostolicis terrarum est prima sepulchris]. 
14.89	tu quoque perpetuas duplici sub honore coronas, 
14.90	ante sacerdotis, post martyris omne per aeuum 
14.91	Felicis conplexa tui, gemino bene caelum 
14.92	contingis merito diuini mater amici. 
14.93	te prius alma pio celebrans altaria cultu 
14.94	presbyter instituit placido et moderamine rexit. 
14.95	nunc quoque perpetuo decorat te nomine Felix. 
14.96	namque tuo meritum in gremio sacratus honorem 
14.97	ducit odorifero pia conditus ossa sepulchro. 
14.98	aurea nunc niueis ornantur limina uelis, 
14.99	clara coronantur densis altaria lichnis, 
14.100	lumina ceratis adolentur odora papyris, 
14.101	nocte dieque micant. sic nox splendore diei 
14.102	fulget et ipsa dies caelesti inlustris honore 
14.103	plus nitet innumeris lucem geminata lucernis. 
14.104	nos quoque felices, quibus istum cernere coram 
14.105	et celebrare diem datur et spectare patroni 
14.106	praemia praestantique suis tam grandia Christo 
14.107	gratari et laetos inter gaudere tumultus. 
14.108	ferte deo, pueri, laudem, pia soluite uota 
14.109	et pariter castis date carmina festa choreis, \'... 
14.110	spargite flore solum, praetexite limina sertis. 
14.111	purpureum uer spiret hiems, sit floreus annus . 
14.112	ante diem, sancto cedat natura diei..\' 
14.113	martyris ad tumulum debes, et terra, coronas.. \' 
14.114	ast illum superi sacra gloria liminis ambit > 
14.115	florentem gemina belli pacisque corona. 
14.116	hunc, precor, aeterna nobis cum pace serenum 
14.117	posce diem, hoc iterum liceat gaudere reuerso 
14.118	annuaque hic et uota- tuis et carmina festis 
14.119	reddere placati tranquillo numine Christi. 
14.120	hic amor, hic labor est nobis; haec uota tuorum 
14.121	suscipe commendaque deo, ut cum sedula cura - 
14.122	seruitium nostrum longo tibi penderit aeuo,. 
14.123	tunc demum placitos pietate laboris alumnos. 
14.124	absoluas mittente manu, positasque tuorum 
14.125	ante tuos uultus animas uectare paterno 
14.126	ne renuas gremio domini fulgentis ad ora, .. 
14.127	quem bonitate pium sed maiestate tremendum 
14.128	exora, ut precibus lenis meritisque redonet 
14.129	debita nostra tuis. cum tu quoque, magna piorum 
14.130	portio, regnantem, Felix, comitaberis agnum, 
14.131	posce ouium grege nos statui, ut sententia summi 
14.132	iudicis hoc quoque nos iterum tibi munere donet, 
14.133	ne male gratatis laeuos adiudicet haedis 
14.134	et potius dextre positos in parte piorum 
14.135	munifico pecori laudatisque adgreget agnis. 
15.1	Annua uota mihi remeant, simul annua linguae 
15.2	debita, natalis tuus, o clarissime Christo 
15.3	Felix, natali proprio mihi carior, in quo 
15.4	quamlibet innumeris sint gaudia publica turbis, 
15.5	est aliquid speciale tuis, quod nos tibi Christus 
15.6	esse dedit, uiles caro largitus amico, 
15.7	non quia tu dignus famulis tam uilibus esses, 
15.8	aeternis dignante deo comes ire triumphis, 
15.9	sed quia nos inopes aequi indiguosque salutis 
15.10	sic uoluit ditare pater bonus, ut male dites 
15.11	criminibus uersa in melius uice diuitiarum 
15.12	pro cunctis opibus cunctisque affectibus et pro 
15.13	nobilibus titulis et honoribus omnia uanis 
15.14	Felicem caperemus opes patriamque domumque. 
15.15	tu pater et patria et domus et substantia nobis, 
15.16	in gremium translata tuum cunabula nostra, 
15.17	et tuus est nobis nido sinus, hoc bene foti 
15.18	crescimus inque aliam mutantes corpora formam 
15.19	terrena exuimur stirpe et subeuntibus alis 
15.20	uertimur in uolucres diuini semine uerbi. 
15.21	te releuante iugum Christi lene noscimus, in te 
15.22	blandus et indignis et dulcis Christus amaris. 
15.23	ista dies ergo et nobis sollemnis habenda, 
15.24	quae tibi natalis, quia te mala nostra abolente 
15.25	occidimus mundo, nascamur ut in bona Christo. 
15.26	surge igitur, cithara, et totis intendere fibris, 
15.27	excita uis animae; tacito mea uiscera cantu, 
15.28	non tacita cordis testudine dentibus ictis 
15.29	pulset amor, linguae plectro lyra personet oris. 
15.30	non ego Castalidas, natum phantasmata, Musas 
15.31	nec surdum Aonia Phoebum de rupe ciebo; 
15.32	carminis incentor Christus mihi, munere Christi 
15.33	audeo peccator sanctum et caelestia fari. 
15.34	nec tibi difficile, omnipotens, mea soluere doctis 
15.35	ora modis, qui muta loqui, fluere arida, solui 
15.36	dura iubes. tu namque asinam reboare loquendo 
15.37	perfectamque tibi lactantes condere laudem 
15.38	fecisti et solidam soluisti in flumina rupem 
15.39	et terram sine aqua subitis manare fluentis 
15.40	iussisti, deserta rigans in spem populorum, 
15.41	in quorum arentes animas pia gratia fluxit, 
15.42	quos Christus uiuo manans petra fonte refecit. 
15.43	unde ego, pars hominum minima, isto munere fretus 
15.44	roris, Christe, tui uiuos precor aridus haustus. 
15.45	da uerbum de fonte tuo, tua non queo fari 
15.46	te sine; namque tui laus martyris et tua laus est, 
15.47	qui facis omnipotens homines diuina ualere 
15.48	fortiaque infirmis superas de carne triumphans, 
15.49	aerios proceres uincens in corpore nostro. 
15.50	quare ades, ut duce te repetens ab origine pergam 
15.51	Felicem narrare tuum, cui nobile ductum 
15.52	ex Oriente genus; nec enim magis altera tellus 
15.53	Felicis patriam decuit quam quae patriarchas 
15.54	quaeque pios tulerat, Christi sacra uasa, prophetas, 
15.55	unde et apostolicis fundens sua flumina linguis 
15.56	totum euangelii sonus emanauit in orbem. 
15.57	debitus inde deo Felix, genitore profecto 
15.58	Italiam necdum genitus, tamen in patre uenit, 
15.59	cinis ut affectu nostris oreretur in oris 
15.60	nec cuiquam natum nisi nobis se meminisset. 
15.61	sic pater Abraham domini praecepta secutus 
15.62	mutauit patrias externo cespite terras 
15.63	deposuitque sacrum Chananaeis semen in aruis; 
15.64	unde peregrinas abeunte propagine terras 
15.65	mystica Felicem nobis transmisit origo, 
15.66	quem perfecta fides illa radice profectum 
15.67	prodidit, ut nobis esset pia uena fidei. 
15.68	Felix nunc etiam posita cum carne quiescit, 
15.69	spiritus in Christo uiuens, operantibus altae- 
15.70	uirtutis meritis Abrahae semine mutat 
15.71	duritiam lapidum, quos suscitat in bona uitae. 
15.72	hac igitur genitore Syro generatus in urbe 
15.73	dilectam coluit patriae sub imagine Nolam 
15.74	sede beans placita multoque relictus in auro 
15.75	diues opum uiguit quamuis non unicus heres. 
15.76	Hermia cum fratre sui cognomine patris 
15.77	terrenas diuisit opes, caelestia solus 
15.78	obtinuit Felix; geminos sententia discors 
15.79	diuisit fratres: Hermiam mundus abegit, 
15.80	Felicem Christus sibi sustulit; ille caduca 
15.81	maluit, hic solida; praesentibus ille cohaesit, 
15.82	iste solum caelo uertit, patrimonia regnis; 
15.83	ille heres tantum proprii patris, iste coheres 
15.84	Christi. sed quis tam uariam miretur ab uno 
15.85	sanguine progeniem, ueterum inter sancta parentum 
15.86	pignora qui relegat, populorum stirpe duorum 
15.87	fecundam pugnas uteri doluisse Rebeccam 
15.88	conquestamque deo grauidi luctamina uentris ? 
15.89	cum iam tunc fremeret sanctae intra uiscera matris 
15.90	quae nunc intra uterum mundi discordia saeuit, 
15.91	hispida Iudaeis hirti sectantibus Esau 
15.92	perfidiae, addictis populo seruire minori, 
15.93	at nobis lenem. per lenia pacis Iacob, 
15.94	qua uia. lucis agit, meliore sequentibus ortu. 
15.95	ergo pari dispar fratrum de sanguine sanguis 
15.96	Hermias uelut asper Edom terrena secutus 
15.97	squaluit in uacua captiuus imagine mundi 
15.98	duraque Idumaei praelegit iura parentis, 
15.99	in gladio. uiuens proprio uanaeque laborem 
15.100	militiae. sterilem tolerans, qua Caesaris armis 
15.101	succubuit, priuatus agens ad munia Christi. 
15.102	at meus aeterni satus arma capessere regis 
15.103	in patris Israel migrauit nomina Felix 
15.104	seseque a puero pia mens caelestibus edens 
15.105	instituit seruire deo; nec gratia pauper 
15.106	adfuit, et quantum sitiebat corde capaci 
15.107	lucis hians animus, tam largiter influa traxit\' 
15.108	dona dei. primis lector seruiuit in annis. 
15.109	inde gradum cepit, cui munus uoce fideli 
15.110	adiurare malos et sacris pellere uerbis. 
15.111	quod quia perspicua meriti uirtute gerebat, 
15.112	iure sacerdotis ueneranda insignia nanctus, 
15.113	mente loco digna meritum decorauit honorem. 
15.114	sed ne sola sacrum caput infula comeret illi, 
15.115	extitit et potior geminandae causa coronae, 
15.116	dira profanorum rabies exorta furorum, 
15.117	cum pia sacrilego quateretur eclesia bello 
15.118	praecipueque illos populo deposceret omni 
15.119	inpietas, quorum pietas insignior esset. 
15.120	tunc senior sanctis Nolanam legibus urbem 
15.121	Maximus et placido formabat episcopus ore, 
15.122	presbytero Felice potens, quem mente paterna 
15.123	conplexus ueluti natum sedisque uouebat 
15.124	heredem; subita sed tempestate fugatus 
15.125	non cedente fide petiit deserta locorum. 
15.126	tunc magis atque magis quaesito antistite Felix 
15.127	claruit obpositus gladiis solusque fidei 
15.128	inuidia effectus, nec spectabatur honore; 
15.129	maior honore fides, quia tantum causa fidei. 
15.130	tunc petitur, sua cum draco liuidus excitat arma, 
15.131	proruere id cupiens quo surgimus et cadit ipse. 
15.132	ergo truces poenas fugiente antistite solus 
15.133	uel primus de plebe quasi de corpore uertex 
15.134	conpetitur Felix. hunc omnes uincere certant 
15.135	et quasi praecelsam obsessis in moenibus arcem 
15.136	facta mole petunt, cuius munimine uicto 
15.137	cetera iam facili cadat urbs prostrata ruina. 
15.138	o digna infidis dementia! creditur uno 
15.139	extinguenda fides, totus quam credidit orbis. 
15.140	heu, misera inpietas, infernis caeca tenebris 
15.141	quo ruis P in quem tela moues? an credis in uno 
15.142	mortali constare deum et, si corpora soluas, 
15.143	uim simul et mentem diuinam posse aboleri? 
15.144	quae mundi per membra meat, qua nasceris ipse 
15.145	indignusque aleris, cuius de numine pendet 
15.146	uincere uel uinci, cuius uirtute uel unus 
15.147	fortior innumeris, pietate armatus inermi 
15.148	armatos ferro, sed inermes pectora Christo 
15.149	prosternit superante fide, quae conscia ueri 
15.150	caelestis uitam praesenti morte futuram 
15.151	conparat et uicto uictricem corpore mentem 
15.152	laeta deo referens gaudentibus inuehit astris. 
15.153	quid iuuat ergo pium tanta quod mole furoris 
15.154	Felicem, uesane, petis? manet intus operto, 
15.155	mens inuicta deo; nec iam tibi sola resistit 
15.156	terreni natura hominis; deus ipse repugnat 
15.157	quem petis, atque tuis, serpens antique, uenenis 
15.158	ipse offert se per famulorum corpora Christus 
15.159	teque tuis nectens laqueis in caede suorum 
15.160	sternit, per mortis speciem de morte triumphans. 
15.161	sed fera corda suus stimulis furialibus error 
15.162	sanguinea flagrare siti sanctumque cruorem 
15.163	urgebat ueluti sceleris deposcere palmam. 
15.164	ergo ubi sacrilegos excepit Nola furores 
15.165	intentosque piis expauit ciuibus enses, 
15.166	quaeritur excussa Felix uenerandus in urbe. 
15.167	nec refugit celso iam spirans sidera flatu 
15.168	et tacitis acuens stimulis in proelia mentem, 
15.169	inpauidus trepidum seruabat pastor ouile,. 
15.170	exemplo domini promptus dare pro grege uitam. 
15.171	ergo alacer saeuos perstat quasi murus in hostes 
15.172	et canis florente fide reuirescit in annis, 
15.173	totus in astra animo, Christi memor, inmemor aeui, 
15.174	corde deum gestans et plenus pectora Christo. 
15.175	nec iam se capit ipse, sacer maiorque uideri 
15.176	sidereumque oculis et honorem fulgere uultu. 
15.177	ilicet arripitur gaudens saeuisque furentum 
15.178	protrahitur manibus, sed, qui mos hostis iniqui, 
15.179	cui potior labor est animas quam corpora nostra 
15.180	perdere, dilatum gladio terroribus ante 
15.181	temptat et in mortem surgit gradibus poenarum. 
15.182	primus supplicii de carcere texitur ordo. 
15.183	ferrea iunguntur tenebrosis uincula claustris; 
15.184	stat manibus colloque chalybs neruoque rigescunt 
15.185	diducente pedes; sternuntur fragmina testae, 
15.186	arceat ut somnum poenalis acumine lectus. 
15.187	nec requie tamen est uacuus nec luminis expers 
15.188	confessor, cui iam sociatus in omnia Christus 
15.189	conpatitur, uirides grauior cui poena coronas 
15.190	multiplicat, spatiante polum qui mente peragrat. 
15.191	seque ipsum, uincto quamuis in corpore, liber 
15.192	spiritus anteuolat summi in penetralia Christi 
15.193	praemeditante anima certis sua praemia uotis. 
15.194	ergo beata. sacris Felicem passio poenis 
15.195	urgebat grauibus uinclis et carcere caeco, 
15.196	quantasque ex homine induerat caro subdita poenas, 
15.197	tantas a Christo recipit patientia palmas. 
15.198	Maximus interea solis in montibus aeger, 
15.199	contentus fugisse manus feraliaque ora 
15.200	carnificum, diuersa at non leuiore ferebat 
15.201	martyrium cruce, quam si ferro colla dedisset 
15.202	membraque tormentis aut ignibus; acrior illum 
15.203	cura sui gregis urit et afficit; uritur igne 
15.204	frigoris et gelido caeli de rore rigescit, 
15.205	panis inops tectique simul, noctemque diemque 
15.206	peruigil, intenta iungit prece tempus utrumque, 
15.207	dumosa prostratus humo conpungitur artus 
15.208	sentibus et mentem curis, intusque forisque 
15.209	dimicat et ruris spinas in corpore perfert, 
15.210	tristitiae patitur spinas in pectore maesto. 
15.211	duris dura tegens cruciatu mentis acerbo 
15.212	membrorum tormenta leuat, sensumque doloris 
15.213	corporei excludit mentis dolor. attamen aegra 
15.214	materies terrae, licet inconcussa maneret 
15.215	uis animae spernente fide labentia carnis, 
15.216	uicta hieme atque fame duroque adtrita cubili 
15.217	deficiente suam linquebat corpore mentem, 
15.218	altius et uacuis fessi senis hausta medullis 
15.219	frigora pellebant glaciato sanguine uitam. 
15.220	mota patris summi pietas antistite tanto 
15.221	non tulit obscuro consumi funere corpus. 
15.222	quamquam et ut Elian istum quoque pascere posset, 
15.223	esciferas uolucres ieiuna per auia mittens, 
15.224	posset et ut Mosen secreto operire sepulchro; 
15.225	sed soli hoc dederat deus uni munus amico 
15.226	arcana tellure tegi, quia iure decebat 
15.227	tantus honos illud corpus, quod comminus ore 
15.228	fulserat et sermone dei, ut mortalia functus 
15.229	iura deo tantum frueretur teste sepulchri. 
15.230	ergo sacerdotem confessoremque sereno 
15.231	lumine respiciens tacitis tabescere siluis 
15.232	non tulit ulterius mitis pater, et quia digno 
15.233	condignum comitem meritis sociare parabat, 
15.234	Felicem numero de carceris eligit omni, 
15.235	cuius id adponat meritis opus, ut senis almi 
15.236	membra leuet reuocetque animam reuehatque refotum 
15.237	adtonitisque ouibus cari solacia reddat 
15.238	pastoris. uenit ergo micans iam nocte silenti 
15.239	angelus et tota uinctorum in plebe reorum 
15.240	Felicem solum, pietas cui sancta reatum 
15.241	fecerat, adloquitur; fugit atri carceris horror. 
15.242	uoce simul sacri Felix et luce ministri 
15.243	excussus tremit et uerbum trahit aure fideli. 
15.244	ac primum, ueluti ludentis imagine somni 
15.245	accipiat mandata dei, stupet anxius et se 
15.246	causatur non posse sequi prohibente catena. 
15.247	insuper et claustro simul et custode teneri 
15.248	carceris obsessi. sed uox diuina morantem 
15.249	increpitans iubet excussis adsurgere uinclis. 
15.250	et subito ut molles manibus fluxere catenae, 
15.251	sponte iugo ceruix ferrato exuta leuatur 
15.252	prosiliuntque pedes laxato caudice nerui. 
15.253	mira fides! saluis reserato carcere claustris 
15.254	sopito custode fores interritus exit, 
15.255	perque ipsos uia fit, per quos uia clauditur; ibat 
15.256	angelus et tacitae per amica silentia noctis. 
15.257	lux et iter Felicis erat. nonne unus in omni 
15.258	Christus adest sancto? sicut uiget omnibus idem 
15.259	spiritus in Christo genitis, sic ipsa piorum. 
15.260	gratia concordat. ueterem remeare recenti 
15.261	historia uideo speciem, qua. iussus abire 
15.262	bisseno sublimis in agmine discipulorum 
15.263	Petrus sponte sua uinclis labentibus eque 
15.264	carcere processit clauso, qua praeuius illum 
15.265	angelus Herodi praedam furatus agebat. 
15.266	sic meus educente deo geminata per atra 
15.267	carceris et noctis reliquis obscura sed uni 
15.268	inlustrata sibi Felix inpune per ipsos 
15.269	custodes constante premens uestigia passu 
15.270	callibus ignotis directus iussa petebat. 
15.271	et postquam emensus secretos auia saltus 
15.272	rura locum fessi senis inuenit, aegra trahentem 
15.273	iam tenui cernit maestus suspiria flatu. 
15.274	et primo ut cari cognouit membra parentis, 
15.275	fusus in amplexum dat uultibus oscula notis 
15.276	et temptat gelidis reuocare fouendo calorem 
15.277	artubus et crebris adflatibus oris anheli 
15.278	reddere uiuentes tepefacto corpore sensus. 
15.279	sed neque clamatu est neque pulsu mobile corpus\' 
15.280	iam simile exanimo, modicus tamen ultima uitae 
15.281	flatus et internae prodit trepidatio fibrae. 
15.282	anxius intuitu tali pia pectora Felix, 
15.283	distrahit exsangues artus et lurida cernens 
15.284	ora fame nec habens quicquam, quo rebus egenis 
15.285	ferret opem, non igne procul neque comminus esca, 
15.286	ut dape tabentem recrearet et igne rigentem. 
15.287	quaerenti et multa Christum prece conuenienti, 
15.288	quanam ope quaue uia iussum conplere ualeret 
15.289	seruitium, subitam omnipotens de sentibus uuam 
15.290	edidit et capiti iussit pendere propinquam, 
15.291	ut facile adtiguo posset decerpere ramo 
15.292	natum sponte cibum. diuinitus ergo refectus 
15.293	mente pia oblato laetatur munere Felix 
15.294	demessumque manu morientis ad ora racemum 
15.295	admouet, et quoniam strictis iam dentibus ille 
15.296	et sentire negat dulces et sumere uictus, 
15.297	exprimit umentes acinos sucumque liquentem 
15.298	instillat, digito diducens arida labra, 
15.299	donec et adspirante deo conatibus aegris 
15.300	et luctante manu rigidos paulisper hiatus 
15.301	laxauit tenuemque aditum dedit oris aperti, 
15.302	quo rorem exiguum resoluta infunderet uua. 
15.303	hinc animae sensus, calor ossibus atque oculis lux 
15.304	uitaque tota redit, quaeque haeserat obsita siccis 
15.305	faucibus exercet solitas iam lingua loquellas, 
15.306	postquam uocis iter patefecit lubricus umor. 
15.307	ergo reuiuiscens notissima comminus ora, 
15.308	Felicis uidet ora sui amplexusque uicissim 
15.309	conqueritur tardum: nam te promiserat, inquit, 
15.310	adfore iamdudum dominus mihi, pars mea Felix; 
15.311	praecipuum, Felix, pignus mihi, quae rogo tantae 
15.312	aut ubi te tenuere morae? si corpore cessi 
15.313	ad tempus fragili, solido tamen esse fidelis 
15.314	pectore duraui. docet et locus et status ipse, 
15.315	in quo me cernis uitae istius ima trahentem, 
15.316	non mortis fugisse metu Christoque meam me 
15.317	praeposuisse animam; fugi non lucis amore, 
15.318	sed fragile hoc metuens infirmi corporis; atquin 
15.319	tecta petens alia uixissem tutus in urbe, 
15.320	si mihi uile fides et carum haec uita fuisset. 
15.321	ignotos montes desertaque nuda petiui, 
15.322	in gremio domini dulcis mea colla reponens, 
15.323	ipso ut deficerem teste aut ut pascerer ipso. 
15.324	nec frustra, ecce uides, fuit haec fiducia nobis; 
15.325	adfuit omnipotens et te mihi mittere legit, 
15.326	per quem dona mihi sua redderet; utere, fili, 
15.327	praeceptis pietatis opus mandantibus et me 
15.328	suscipiens humeris commune ad ouile reporta. 
15.329	inpiger optato gauisus munere Felix 
15.330	carum onus ut Christi pondus leue sumit et adfert 
15.331	tam uolucer cursu, tamquam magis ipse feratur 
15.332	nec ferat, et uere Christus fert ipse ferentem 
15.333	et pedibus pietate citis deus addidit alas. 
15.334	nocte eadem pariter tot munera percipit unus 
15.335	et simul exequitur Felix; sua rumpere iussus 
15.336	uincla sacerdotem reficit reuehitque refectum 
15.337	deponitque sui tutum sub culmine tecti, 
15.338	unica quod seruabat anus; tam celsus et isto 
15.339	Maximus extabat merito confessor, ut illi 
15.340	orba domus summa et census anus una maneret. 
15.341	pulsatis foribus Felix hanc excitat; illa 
15.342	ad primos stupefacta sonos, uix nota renoscit 
15.343	adloquia et dominum tectis adsumit apertis, 
15.344	uoce graduque tremens quatiente timore senectam. 
15.345	cui Felix: cape depositum hoc quod conscia mecum 
15.346	sidera noctis et angelicae sub principe Christo 
15.347	me tradente manus tradunt tibi; sume fideli 
15.348	hanc domini gemmam gremio, quam tempore summo 
15.349	incolumem nobis domino sub iudice reddas, 
15.350	quo nunc teste capis. subit istis Maximus orsis 
15.351	Felicemque suum reuocans: cape tu quoque, dixit, 
15.352	muneris, o mi nate, uicem, quam me tibi iussit 
15.353	reddere conpositum, qui te mihi iussit adesse 
15.354	deposito. tum deinde sacram Felicis amati 
15.355	inponit capiti dextram, simul omnia Christi 
15.356	dona petens, uelut ille patrum uenerabilis Isac 
15.357	rore poli natum et terrae benedixit opimo; 
15.358	Felicem Christo sic Maximus ore paterno 
15.359	ore et apostolico benedicens et locupletans, 
15.360	inmarcescibilis redimiuit honore coronae 
15.361	perpetuisque opibus, quas et modo cernimus, auxit. 
16.1	Tempora temporibus subeunt, abit et uenit aetas; 
16.2	cuncta dies trudendo diem fugit et rotat orbem; 
16.3	omnia praetereunt, sanctorum gloria durat 
16.4	in Christo, qui cuncta nouat, dum permanet ipse. 
16.5	tandem igitur, reuoluta dies, mihi nascere, toto 
16.6	exoptata dies anno, quae dulcia festa 
16.7	et mea uota nouas, quae me sollemnia poscis 
16.8	munera natalem referens, quo milia gaudent 
16.9	innumeri populi, quo me specialia tangunt 
16.10	gaudia, quo famulae rata debeo munera linguae 
16.11	Felici libare meo, cui mente dicata 
16.12	in domino Christo sum deditus; hunc etiam oris 
16.13	obsequio celebrare per annua carmina sanctum 
16.14	fas mihi. dicam igitur merita et causas meritorum, 
16.15	e quibus obtinuit caelestum praemia laudum 
16.16	aeternosque dies et magni nomen honoris. 
16.17	iam prior hoc primos uobis liber edidit actus 
16.18	martyris, unde domum uel qui genus et quibus altus 
16.19	in studiis, quo deinde gradu per sancta uocatus 
16.20	munia maluerit Christo seruire perenni 
16.21	quam patrias errare uias per deuia mundi; 
16.22	nam pater emeritis sub Caesare uixerat armis. 
16.23	diximus et taetro toleratas carcere poenas, 
16.24	quas confessor obit, mortem quoque ferre paratus, 
16.25	ni deus anticipans gladios soluisset iniquis 
16.26	emissum uinclis aliosque uocasset ad actus,\' 
16.27	ut prius ad sacram remearet episcopus aulam 
16.28	Maximus, in solis qui saltibus ultima uitae 
16.29	aeger anhelabat grassante fugatus ab hoste, 
16.30	quem iussus proprio subuexit corpore Felix 
16.31	pauperis et tecti delatum in sede locauit; 
16.32	pensatisque sibi sancto senis ore beati 
16.33	officiis benedictus abit paucisque diebus 
16.34	delituit proprii tacitus sub culmine tecti, 
16.35	non tacita dominum caelestem mente fatigans, 
16.36	quem prece directa penetrans super astra propinquo 
16.37	pulsabat merito, pacem procedere poscens. 
16.38	interea fluxere dies, pax uisa reuerti. 
16.39	deseruit latebram Felix tandemque sereno 
16.40	confisus caelo laetis se reddere laetum 
16.41	fratribus et placidae committere coeperat urbi. 
16.42	gratabantur oues Christi pastore recepto. 
16.43	ille gregem pauidum de tempestate recenti 
16.44	mulcebat monitis caelestibus et duce uerbo 
16.45	anxia corda regens firmabat amore fidei, 
16.46	contemnenda docens et amara et dulcia mundo; 
16.47	nec concedendum terroribus obuiaque ipsis 
16.48	ignibus aut gladiis promptos inferre monebat 
16.49	pectora; et ipse suis addebat pondera uerbis, 
16.50	confessor passus quae perpetienda docebat, 
16.51	omnibus eloquio simul exemploque magister. 
16.52	non tulit haec malus ille diu; sed inhorruit atris 
16.53	crinibus et rabidis inflauit colla uenenis 
16.54	inmisitque suum scelerata in pectora uirus, 
16.55	ureret ut nigras Felicis gratia mentes. 
16.56	inseruit stimulos, et mentibus arsit iniquis 
16.57	uipereae furor inuidiae; petit inproba primum 
16.58	ira domum; cunctis amor inpius in scelus ardet. 
16.59	Felicem sitit inpietas; sed ab aedibus absens 
16.60	forte suis media steterat securus in urbe, 
16.61	fraternis de more suo uallatus amicis 
16.62	et pia uerba serens populi credentis in aures. 
16.63	ecce et eum strictis quaerentes ensibus adsunt, 
16.64	cum subito aut illis corda hostibus aut huic ora 
16.65	uertuntur; notum non agnouere furentes . 
16.66	Felicemque rogant. Felix ubi cernitur, et non 
16.67	cernitur; ipse nec ipse uir est; cum sit prope, longe est. 
16.68	ignotus notusque suis fit ciuibus idem, 
16.69	discernente fide uultum credentibus ipse, . 
16.70	hostibus alter erat. persensit et ipse fauentis 
16.71	consilium Christi ridensque rogantibus infit: 
16.72	nescio Felicem quem quaeritis. ilicet illi 
16.73	praetereunt ipsum; discedit at ille platea 
16.74	inludente canes domino frustratus hiantes. 
16.75	nec longum emensis spatium et scitantibus omnes, 
16.76	qua Felix regione foret, quidam increpat et dat 
16.77	indicium, ignarus causae credensque furore 
16.78	dementes, qui non uidissent comminus ipsum, 
16.79	ad quem contiguis fecissent uerba loquellis. 
16.80	perculsi nouitate doli grauiusque furentes 
16.81	mox redeunt perque ipsa uiri uestigia currunt. 
16.82	iamque propinquabant, sed praecurrente tumultu 
16.83	urbis et adtoniti clamoribus undique uulgi 
16.84	admonitus Felix instantia uulnera flexu 
16.85	declinat medioque procul se deuius aufert 
16.86	e spatio nanctusque locum, qui forte pauenti 
16.87	panditur effugium, celebri seductus ab urbe 
16.88	sic quoque non longinquus erat sectoribus atris, 
16.89	qui prope conspicuo subductus ab ore sequentum 
16.90	infestos utcumque timens uitauerat enses; 
16.91	et capiendus erat, quia nullius obice claustri 
16.92	ille repellendis locus obsistebat iniquis. 
16.93	nam foribus nullis in publica rostra patebat 
16.94	semiruti paries male fidus fragmine muri. 
16.95	sed diuina manus sese sanctum inter et hostes 
16.96	obposuit miroque locum munimine saepsit, 
16.97	non strue saxorum, neque ferratis data ualuis 
16.98	claustra, per humanas quibus atria claudimus artes, 
16.99	rudere sed subito concreuit sordidus agger, 
16.100	iussaque nutantes intendit aranea telas 
16.101	et sinibus tremulis intutum struxit apertum 
16.102	desertaeque dedit faciem sordere ruinae. 
16.103	quae simul occurrit minitantibus, obstipuerunt 
16.104	defixoque gradu sibimet dixere uicissim: 
16.105	nonne furor temptare aditus aut credere quemquam 
16.106	hac intrasse hominem, minimi qua signa dedissent 
16.107	uermiculi? modicae rumpunt haec retia muscae, 
16.108	nos penetrasse uirum per clausa putamus inepti 
16.109	et tenerum tanto non ruptum corpore textum? 
16.110	ille magis nostris manibus modo debitus index, 
16.111	qui nos in deserta doloso callidus astu 
16.112	induxit uersumque alio mentitus in isto 
16.113	Felicem latitare situ, quo nostra maligno 
16.114	uerteret arma dolo, capiti fugientis amicus. 
16.115	ergo recedamus, nam stare diutius istic 
16.116	risus erit uulgi demensque notabitur error 
16.117	scrutatum hac hominis latebras contendere gressum, 
16.118	qua uel mole putri uel araneolis obductis 
16.119	monstrat inaccessos humus incalcata recessus. 
16.120	nec mora, discedunt propere in diuersa frementes; 
16.121	sed deus, ut scriptura canit, uesana minantes 
16.122	inridebat eos caelesti Christus ab arce 
16.123	Felicemque suum sacris uelauerat alis. 
16.124	qui domini tutus gremio candentia tela 
16.125	discutiebat ouans galea scutoque fidei 
16.126	et gladium uerbi confessor in ore gerebat. 
16.127	armatus pietate manus et pectora plenus 
16.128	casta deo insignis meriti thorace tegebat. 
16.129	o multis diuina modis sapientia diues, 
16.130	semper ab infirmis confundens fortia mundi! 
16.131	nix populos altis defendunt moenia muris, 
16.132	et fretos ualido munimine saepius hostis. 
16.133	obprimit euersaeque obponunt mortibus urbes. 
16.134	nunc et ab armatis protexit aranea sanctum 
16.135	defensante deo; teneris stetit hostis abactus 
16.136	cassibus; aerio cessit uis ferrea filo. 
16.137	uana salus hominum, uirtus mea non mihi uirtus, 
16.138	si caream uirtute dei. quo uasta gigantum 
16.139	robora? quo Pharii reges? ubi magna Hierico? 
16.140	omnibus exitii sua gloria, qua tumuerunt, 
16.141	causa fuit, neque herois uirtutibus ista, 
16.142	sed magis infirmis diuina potentia fregit. 
16.143	ille gigans pueri funda pastoris obiuit 
16.144	ut canis; illam urbem sonitus soluere tubarum; 
16.145	litorea iacuit rex ille superbus harena, 
16.146	diuitias regni pendens in funere nudo. 
16.147	sic ubi Christus adest nobis, et aranea muro est; 
16.148	at cui Christus abest, et munis aranea fiet. 
16.149	digressis igitur cum facta silentia turbis 
16.150	secretoque fugae fidas nox alta tenebras 
16.151	praebuit, egreditur Felix mutatque latebras, 
16.152	illa canens domino: media si noctis in umbra 
16.153	ingrediar, mala non metuam, quoniam tua mecum 
16.154	dextra; per infernum non expers luminis ibo. 
16.155	ergo dei ductu capit in regione remota 
16.156	conpluuium angusto breuia inter tecta cubili, 
16.157	quo uetus arebat tecto cisterna profundo. 
16.158	propter in adtiguis habitabat femina tignis 
16.159	sancta deo mulier, quae confessoris operti 
16.160	nescia Felicem Christo quasi conscia pauit. 
16.161	mira canam, ingenium domini pascentis alumnum 
16.162	ignara pascente suum. nunc sedula panes, 
16.163	nunc alias de more, sibi quas coxerat escas, 
16.164	mentis in excessu diuino facta paratu 
16.165	inportabat eo, Felix ubi teste latebat- 
16.166	uelatus domino; sed nec cum tenderet illo, 
16.167	nouerat ingressum nec cum discesserat inde, 
16.168	introitus erat illa sui memor; utque paratus 
16.169	intulerat satagens, propriis licet illa cibando 
16.170	seruiret manibus sancto, tamen inscia tanti 
16.171	muneris hoc de corde suo nouisse nequibat, 
16.172	quod non mente sua sed Christi numine agebat, 
16.173	proque loco latebrae et structae super ora lacunae 
16.174	adpositos ingressa cibos linquebat, eosque 
16.175	se posuisse domi credens, ita semper abibat, 
16.176	ponendae memor et positae mox inmemor escae. 
16.177	o mulier benedicta deo, uelut una uolucrum, 
16.178	quae quondam mundo abductum pauere prophetam, 
16.179	tu quoque secreto pauisti martyra tecto, 
16.180	sicut auis domino parens, et nescia sancti 
16.181	conscia seruitii, quid gesseris et cui tandem 
16.182	seruieris, illo gaudens sub tempore nosces, 
16.183	cum deus ipse suo pro confessore coronam 
16.184	iustitiae Christus reddet tibi; tunc tua Felix 
16.185	ipse tibi referet sub iudice prandia Christo, 
16.186	quae deus ad dulces sacrati martyris usus 
16.187	transtulit, ut quondam coctas messoribus escas 
16.188	angelica per inane manu pendente propheta 
16.189	misit ieiuno rabida inter monstra prophetae; 
16.190	non fera iam feritas, saeuos quia praeda leones 
16.191	sanctaque frenabant auidos ieiunia rictus. 
16.192	sex illum totos perhibent ex ordine menses 
16.193	expertem coetus hominum uixisse sub illa 
16.194	culminis obscuri simul angustique latebra, 
16.195	nil opis humanae indiguum, solamine Christi 
16.196	semper abundantem; qui tempore fertur in illo 
16.197	saepe illum sermone suo dignatus adisse, 
16.198	saepe sua pauisse manu caeloque dedisse 
16.199	pocula non pluuialis aquae, quam nubila passim 
16.200	omnibus effundunt, sed quem specialiter uni 
16.201	gratia Felici defudit ab aethere rorem; 
16.202	nam nimiis, ut fit, tunc torrida solibus aestas 
16.203	et puteum quoque siccarat, qui parca latenti 
16.204	pocula praebuerat. sed ne sitis ureret illum 
16.205	carnea, qui Christum sitiendo ferebat et istam 
16.206	corporis adflicti poenam, delata sereno. 
16.207	inque globum tenuem nubes collecta per artum 
16.208	conpluuii dulcem sitientls in ora liquorem 
16.209	infudit quasi pressa manu, caeloque uocandum 
16.210	uelleris aetherii suco lactante refecit. 
16.211	quid mirum, si nunc terrena labe solutum 
16.212	Christus alat, positum quem in corpore sanctus alebat 
16.213	spiritus et cui panis erat uerbum deus ipse, 
16.214	caelestum panis, quo uescitur angelus omnis? 
16.215	tempus ut hoc abiit, pax reddita condidit enses, 
16.216	Felicemque deus monuit prodire latebra, 
16.217	qui dudum placidas mundi clamoribus aures 
16.218	struxerat, humanis ducens obliuia rebus. 
16.219	ut nouus in lucem iam desperantibus exit 
16.220	et patria tamquam rediuiuus in urbe uidetur 
16.221	et multi dubitant agnoscere et ante rogantes, 
16.222	uerane, te, facies? aiunt, tunc ille beatus, 
16.223	redderis qui tanto nobis post tempore, Felix? 
16.224	qua regione uenis? caelo datus an paradiso 
16.225	redditus in terras habitacula nostra reuisis? 
16.226	ille fidem firmat coram se corpore adesse, 
16.227	seruatum uixisse deo; data gaudia cunctis, 
16.228	laudibus et meritis populo celebratur ab omni. 
16.229	functus erat longum perfunctus episcopus aeuum 
16.230	Maximus, et pecudes ductu pastoris egebant. 
16.231	Felicis nomen totum balabat ouile, 
16.232	quem confessoris redimibat adorea Christo 
16.233	quemque salutiferum spondebat lingua magistrum 
16.234	uitaque doctrinae concors; sed ut hoc quoque palmam 
16.235	iustitiae ferret, meritum sublime quieto 
16.236	corde premens uelut indignus non audet honore 
16.237	crescere testaturque seni mage debita Quinto, 
16.238	quod prior ille gradum socii meruisset honoris 
16.239	presbyter. haec septem distabat summa diebus. 
16.240	ergo sub hoc etiam Felix antistite uixit 
16.241	presbyter et creuit meritis, quia crescere sede 
16.242	noluit; ipse illum tamquam minor omnia Quintus 
16.243	obseruabat, et os linguam Felicis habebat. 
16.244	ille gregem officiis, Felix sermone regebat. 
16.245	multa aliis sanctum Christi uirtutibus auxit 
16.246	gratia Felicem, nec pace minora subegit 
16.247	proelia, quam ualidis confessor gesserat armis. 
16.248	corpoream tristi sub tempestate salutem 
16.249	spreuerat, idem et opum simul et contemptor honorum 
16.250	secura sub pace fuit. non ille tenendi 
16.251	securus meriti, sed cautior, ut bona uitae 
16.252	parta tueretur, postquam discrimina mortis 
16.253	uicerat, et scopulos inter tranquilla timebat. 
16.254	diximus ut mortem calcarit et ambitionem; 
16.255	nunc aliam confessoris cognoscite palmam. 
16.256	uicit auaritiam; nam praedia multa domusque 
16.257	diuitiis locuples patriis possederat heres. 
16.258	confessor proscriptus erat, sed pace reducta 
16.259	et sua, si uellet, deposcere iura licebat; 
16.260	maluit ille tamen uerbum curare magistri: 
16.261	cuncta licent, non cuncta iuuant. licito utile praefert 
16.262	et quasi terrenae contagia ducere labis 
16.263	horruit amissos in iura reposcere fundos. 
16.264	multi obtundebant, prae cunctis nomine prisco 
16.265	Archelais, tam sancta fide quam nomine clara, 
16.266	diues opum uidua et sanctum pietate fideli 
16.267	Felicem uenerans atque illi cara uicissim. 
16.268	haec illum iuxta meritum uenerata colebat, 
16.269	utque ferunt, iunctum sibimet pro iure sodali 
16.270	usurpans animum, crebris pia corda querellis 
16.271	saepe fatigabat, cur debita promptaque reddi 
16.272	iura recusaret, quae dispensare recepta 
16.273	mercedis magnae cum fenore posset egenis. 
16.274	plurima de propriis quoque rebus munera saepe 
16.275	obtulit. ille pio contentus ad omnia sensu 
16.276	femineam placido ridebat pectore curam, 
16.277	caelestum sibimet sat conscius ipse bonorum, 
16.278	quae pro terrenis sibi conpensata tenebat. 
16.279	unde potens caris instantibus haec referebat: 
16.280	cogitis ut repetam terrena, perennia perdam? 
16.281	praestat, opes saluo desint quam uita opulento; 
16.282	diues egebo deo, nam Christum pauper habebo. 
16.283	diuitiis inopem ditabit gratia Christi. 
16.284	hunc retinens animum modici tria iugera ruris 
16.285	nec proprio sub iure tenens conducta colonus 
16.286	ipse manu coluit famulo sine pauperis horti 
16.287	possessor; sed et has de cespite diues egeno 
16.288	in dominum confudit opes, cum paupere semper 
16.289	collectum diuisit holus, cum paupere mensam. 
16.290	una dies illi curam consumpsit habendi, 
16.291	unica uestis eum, saepe et uix unica texit. 
16.292	si geminas habuit, nudum meliore refouit. 
16.293	saepe nouo miseros uertit uelamine pannos, 
16.294	Felicisque habitu pauper mutatus ab atro 
16.295	enituit; contra mendici tegmine Felix 
16.296	sorduit, exornans inculto corpore mentem. 
16.297	hac uiuens pietate deo maturus et aeui 
16.298	et meriti plenis clausit sua saecla diebus 
16.299	mutauitque piae, non clausit saecula uitae. 
17.1	Iamne abis et nos properans relinquis, 
17.2	quos tamen sola regione linquis 
17.3	semper adnexa sine fine tecum 
17.4	mente futuros? 
17.5	iamne discedis reuocante longe 
17.6	quam colis terra? sed et hic resistis, 
17.7	sancte Niceta, quoniam et profectum 
17.8	corde tenemus. 
17.9	i memor nostri remaneque uadens 
17.10	spiritu praesens, animis uicissim 
17.11	insitus nostris, trahe ferque tecum 
17.12	quos geris in 
17.13	o nimis terra et populi beati, 
17.14	quos modo a nobis remeans adibis, 
17.15	quos tuo accedens pede uisitabit 
17.16	Christus et ore. 
17.17	ibis Arctoos procul usque Dacos, 
17.18	ibis Epiro gemina uidendus, 
17.19	et per Aegeos penetrabis aestus 
17.20	Thessalonicen. 
17.21	Apulis sed nunc uia prima terris 
17.22	te uehet longo spatiosa plano, 
17.23	qua Canusino medicata flagrant 
17.24	uellera fuco. 
17.25	ast ubi paulum uia proferetur, 
17.26	det, precor, mites tibi Christus aestus 
17.27	et leuis spiret sine nube siccis 
17.28	aura Calabris. 
17.29	sicut antiqui manibus prophetae 
17.30	per sacramentum crucis unda misso 
17.31	dulcuit ligno posuitque tristes 
17.32	merra liquores, 
17.33	sic tibi caelum modo temperetur, 
17.34	et leui sudo tenuatus aer 
17.35	flatibus puris placide salubres 
17.36	spiret in auras, 
17.37	qui solet flatu grauis e palustri 
17.38	anguium tetros referens odores 
17.39	soluere in morbos tumefacta crasso 
17.40	corpora uento, 
17.41	quem potens rerum dominus fugari 
17.42	siue mutari iubeat suoque 
17.43	nunc sacerdoti bona sanitatis 
17.44	flabra ministret. 
17.45	sicut Aegypto pereunte quondam 
17.46	noctis et densae tenebris operta, 
17.47	qua dei uiui sacra gens agebat, 
17.48	lux erat orbi, 
17.49	. quae modo in toto species probatur 
17.50	orbe, cum sanctae pia pars fidei 
17.51	fulgeat Christo, reliquos tenebris 
17.52	obruat error: 
17.53	sic meo, qua se feret actus ora, 
17.54	cuncta Nicetae dominus secundet, 
17.55	donec optato patriam uehatur 
17.56	laetus ad urbem. 
17.57	perge, Niceta, bene qua recurris 
17.58	prosperos Christo comitante cursus, 
17.59	quem tui dudum populi fatigant 
17.60	nocte dieque 
17.61	te reposcentes, ut ager leuandis 
17.62	cum satis imbrem sitit utque molles 
17.63	cum suas matres uituli represso 
17.64	lacte requirunt. 
17.65	unde nos iustis precibus tuorum, 
17.66	qui suum recte repetunt parentem, 
17.67	cogimur uicto, licet inrepleti, 
17.68	cedere uoto. 
17.69	et quia spes iam rapitur tenendi, 
17.70	urget affectus placitis fauere; 
17.71	iam uias illas licet oderimus 
17.72	quae rapiunt te, 
17.73	odimus quamuis, sed easdem amamus. 
17.74	odimus quod te retrahunt, amamus 
17.75	quod tuum nobis procul adtulerunt 
17.76	cernere uultum. 
17.77	quas peradstricti superante amore 
17.78	nunc tibi sterni faciles precamur 
17.79	praeuio terris pelagoque summi 
17.80	nomine Christi. 
17.81	qui tibi factis iter omne campis 
17.82	arduos montes reprimat cauasque 
17.83	inpleat ualles, salebras adaequet, 
17.84	iungat hiatus. 
17.85	te per Hydruntum Lupiasque uectum 
17.86	innubae fratrum simul et sororum 
17.87	ambient uno dominum canentes 
17.88	ore cateruae. 
17.89	quis mihi pennas daret ut columbae, 
17.90	ut choris illis citus interessem, 
17.91	qui deum Christum duce te canentes 
17.92	sidera pulsant? 
17.93	sed licet pigro teneamur aegri 
17.94	corporis nexu, tamen euolamus 
17.95	mentibus post te dominoque tecum 
17.96	dicimus hymnos. 
17.97	nam tuis intus simul inplicati 
17.98	sensibus, uel cum canis ac precaris, 
17.99	cum tua de te prece cumque uoce 
17.100	promimur et nos. 
17.101	inde iam terris subeunte ponto 
17.102	stratus Hadriae sinus obsequetur, 
17.103	unda procumbet zephyroque leni 
17.104	uela tumescent. 
17.105	ibis inlabens pelago iacenti 
17.106	et rate armata titulo salutis 
17.107	uictor antemna crucis ibis, undis 
17.108	tutus et austris. 
17.109	nauitae laeti solitum celeuma 
17.110	concinent uersis modulis in hymnos 
17.111	et piis ducent comites in aequor 
17.112	uocibus auras. 
17.113	praecinet cunctis tuba ceu resultans 
17.114	lingua Nicetae modulata Christum, 
17.115	psallet aeternus citharista toto 
17.116	aequore Dauid. 
17.117	audient Amen tremefacta cete 
17.118	et sacerdotem domino canentem 
17.119	laeta lasciuo procul admeabunt 
17.120	monstra natatu. 
17.121	undique adludent patulo uirentes 
17.122	ore delphines, sine uoce quamquam 
17.123	aemula humanis tamen eloquentur 
17.124	gaudia linguis. 
17.125	nam deo quid non sapit atque uiuit, 
17.126	cuius et uerbo sata cuncta rerum? 
17.127	hinc dei laudem maris ima noscunt 
17.128	mutaque clamant. 
17.129	testis est nobis ueteris prophetae 
17.130	belua ad nutum domini profundo 
17.131	excita, ut mersum caperet deinque 
17.132	redderet haustum. 
17.133	sed modo ad nostrum ferus ipse uatem 
17.134	auribus tantum pia deuorabit 
17.135	cantica; inpastam saturabit aluum., 
17.136	carmine pastus. 
17.137	qua libet pergas iter, et per undas 
17.138	perque tellurem licet et per hostes, 
17.139	ibis armatus galea salutis, 
17.140	uertice Christo. 
17.141	aduolet missus Raphael; ut olim 
17.142	Tobiae Medis, ita prosequendo 
17.143	ipse Nicetae comes usque Dacos 
17.144	angelus adsit. 
17.145	ducat hunc aeque famulum suum dux 
17.146	ille, qui quondam profugum superbi 
17.147	fratris a uultu deus in salutem 
17.148	duxit Iacob. 
17.149	namque Niceta fugitiuus aeque est; - 
17.150	quod semel fecit patriarcha, semper 
17.151	hic facit, mundo fugiens ad alti 
17.152	moenia caeli; 
17.153	et gradus illos, quibus ille uidit 
17.154	angelos uersa uice commeantes,- 
17.155	155 iste contendit superante nubes 
17.156	scandere uita, 
17.157	per crucis scalas properans in astra, 
17.158	qua deus nitens ad humum coruscis 
17.159	e thronis spectat uarios labores 
17.160	bellaque mentis. 
17.161	tuque, Niceta, bene nominatus 
17.162	corporis uictor, uelut ille dictus 
17.163	Israel, summum quia uidit alto 
17.164	corde satorem, 
17.165	unde Nicetes meus adprobatur 
17.166	Israelites sine fraude uerus, 
17.167	qui deum cernit solidae fidei 
17.168	lumine Christum. 
17.169	hic deus noster, uia nostra semper, 
17.170	sit comes nobis, sit et antecessor, 
17.171	semitis lumen pedibusque nostris 
17.172	sermo lucerna, 
17.173	qua per obscuri uada caeca saecli 
17.174	luminis ueri face dirigamur, 
17.175	donec optatos liceat salutis 
17.176	tangere portus, 
17.177	quos modo undosum petimus per aequor, 
17.178	dum uagae mentis fluitamus aestu, 
17.179	terreo tamquam fragili carina 
17.180	corpore uecti. 
17.181	sed gubernaclo crucis hanc regente 
17.182	nunc ratem in nobis pia uela cordis 
17.183	pandimus Christo referente laetos 
17.184	flamine dextro. 
17.185	ergo dux idem modo prosequatur 
17.186	te uia, qua nunc properas reuertens 
17.187	ire, Niceta, patrioque reddat 
17.188	limine tutum. 
17.189	sed freto emenso superest uiarum 
17.190	rursus in terra labor, ut ueharis 
17.191	usque felices quibus es sacerdos 
17.192	praestitus oras. 
17.193	tu Philippeos Macetum per agros, 
17.194	per Tomitanam gradieris urbem, 
17.195	ibis et Scupos patriae propinquos 
17.196	Dardanus hospes. 
17.197	o quibus iam tunc resonabit illa 
17.198	gaudiis tellus, ubi tu rigentes 
17.199	edoces Christo fera colla miti 
17.200	subdere gentes! 
17.201	quaque Riphaeis Boreas in oris 
17.202	adligat densis fluuios pruinis, 
17.203	hic gelu mentes rigidas superno 
17.204	igne resoluis. 
17.205	nam simul terris animisque duri 
17.206	et sua Bessi niue duriores 
17.207	nunc oues facti duce te gregantur 
17.208	pacis in aulam. 
17.209	quasque ceruices dare seruituti 
17.210	semper a bello indomiti negarunt, 
17.211	nunc iugo ueri domini subactas 
17.212	sternere gaudent. 
17.213	nunc magis diues pretio laboris 
17.214	Bessus exultat; quod humi manuque 
17.215	ante quaerebat, modo mente caelo 
17.216	conligit aurum. 
17.217	o uices rerum! bene uersa forma! 
17.218	inuii montes prius et cruenti 
17.219	nunc tegunt uersos monachis latrones 
17.220	pacis alumnos. 
17.221	sanguinis quondam, modo terra uitae est, 
17.222	uertitur caelo pia uis latronum, 
17.223	et fauet Christus supera occupanti 
17.224	regna rapinae. 
17.225	mos ubi quondam fuerat ferarum, 
17.226	nunc ibi ritus uiget angelorum, 
17.227	et latet iustus quibus ipse latro 
17.228	uixit in antris. 
17.229	praeda fit sanctis uetus ille praedo, 
17.230	et gemit uersis homicida damnis, 
17.231	iure nudatus spoliante Christo 
17.232	criminis armis. 
17.233	interit casu satanae uicissim 
17.234	inuidus Cain, rediuiuus Abel 
17.235	pascit effusi pretio redemptos 
17.236	sanguinis agnos. 
17.237	euge, Niceta, bone serue Christi, - 
17.238	qui tibi donat lapides in astra 
17.239	uertere et uiuis sacra templa saxis 
17.240	aedificare. 
17.241	auios saltus, iuga uasta lustras, 
17.242	dum uiam quaeris, sterilemque siluam 
17.243	mentis incultae superans in agros 
17.244	uertis opimos. 
17.245	te patrem dicit plaga tota Borrae, 
17.246	ad tuos fatus Scytha mitigatur 
17.247	et sui discors fera te magistro 
17.248	pectora ponit. 
17.249	et Getae currunt et uterque Dacus, 
17.250	qui colit terrae medio uel ille 
17.251	diuitis multo boue pilleatus 
17.252	accola ripae. 
17.253	de lupis hoc est uitulos creare 
17.254	et boui iunctum palea leonem 
17.255	pascere et tutis caua uiperarum 
17.256	pandere paruis. 
17.257	namque mansueto pecori coire 
17.258	bestias pulsa feritate suades, 
17.259	qui feras mentes hominum polito 
17.260	inbuis ore. 
17.261	orbis in muta regione per te 
17.262	barbari discunt resonare Christum 
17.263	corde Romano placidamque casti 
17.264	uiuere pacem. 
17.265	sic tuo mitis lupus est ouili, 
17.266	pascitur concors uitulus leoni, 
17.267	paruus extracto trucibus cauernis 
17.268	aspide ludit. 
17.269	callidos auri legulos in aurum 
17.270	uertis inque ipsis imitaris ipsos, 
17.271	e quibus uiuum fodiente uerbo 
17.272	eruis aurum: 
17.273	has opes condens domino perenni, 
17.274	his sacrum lucris cumulans talentum, 
17.275	audies: intra domini perennis 
17.276	gaudia laetus. 
17.277	his, precor, cum te domus alma sancto 
17.278	ceperit fratrum numerosa coetu 
17.279	in choris, et nos pietate cari 
17.280	pectoris adde. 
17.281	nam deo grates, quod amore tanto 
17.282	nos tibi adstrinxit per operta uincla, 
17.283	uis ut internam ualeat catenam 
17.284	rumpere nulla. 
17.285	unde conplexi sine fine carum 
17.286	pectus haeremus laqueo fideli, 
17.287	quaque contendas comites erimus 
17.288	mente sequaci. 
17.289	caritas Christi bene fusa caelo 
17.290	cordibus nostris ita nectit intus, 
17.291	ut nec abiuncto procul auferamur 
17.292	orbe remoti. 
17.293	nulla nos aetas tibi, (nulla) labes 
17.294	orbis aut alter neque mors reuellet; 
17.295	corporis uita moriente uita 
17.296	uiuet amoris. 
17.297	dum graues istos habitamus artus, . 
17.298	mente te semper memori colemus; 
17.299	tu, petes, simus simul in perenni 
17.300	tempore tecum. 
17.301	namque te celsum meritis in altum 
17.302	culmen inponet pretiosa uirtus 
17.303	inque uiuentum super urbe magnis 
17.304	turribus addet. 
17.305	nos locis quantum meritis dirempti 
17.306	eminus celsis humiles patronis 
17.307	te procul sacris socium cateruis 
17.308	suspiciemus. 
17.309	quis die nobis dabit hoc in illa, 
17.310	ut tui stemus lateris sub umbra 
17.311	et tuae nobis requietis aura 
17.312	temperet ignem? 
17.313	tunc, precor, nostri nimium memento 
17.314	et patris sancti gremio recumbens 
17.315	roscido nobis digito furentem 
17.316	discute flammam. 
17.317	nunc abi felix, tamen et recedens 
17.318	semper huc ad nos animo recurre; 
17.319	esto nobiscum, licet ad paternam 
17.320	ueneris urbem. 
17.321	non enim unius populi magistrum, 
17.322	sed nec unius dedit esse ciuem 
17.323	te deus terrae; patria ecce nostra 
17.324	te sibi sumit. 
17.325	nunc tuos aequa pietate utrisque 
17.326	diuide affectus et amore nobis, 
17.327	ciuibus uultu, gemina morare 
17.328	cinis in ora. 
17.329	forsan et maior patria haec habenda,. 
17.330	non manufactis ubi contineris 
17.331	pectorum tectis hominesque uiuam 
17.332	incolis urbem. 
17.333	sicut antistes, ita dignus almi 
17.334	hospes es Christi, quia Christianis 
17.335	mentibus consors habitas erile 
17.336	accola templum. 
17.337	iam uale nobis et in omne nostri 
17.338	diligens aeuum bonus usque finem 
17.339	duc bonum cursum positamque iustis 
17.340	sume coronam. 
18.1	Lex mihi iure pio posita hunc celebrare quotannis 
18.2	eloquio famulante diem, sollemne reposcit 
18.3	munus ab ore meo, Felicem dicere uersu, 
18.4	laetitiamque meam modulari carmine uoto 
18.5	et magnum cari meritum cantare patroni, 
18.6	quod per iter durum, qua fert uia peruia paucis, 
18.7	alta per arta petens superas penetrauit ad arces. 
18.8	concordate meis, precor, et conplaudite, fratres, 
18.9	carminibus castoque animos effundite luxu. 
18.10	gaudia sancta decent et carmina casta fideles; 
18.11	nam cui fas hominum, cui Christus amorque timorque est, .. 
18.12	non gaudere hodie et uacuum procedere uoti, 
18.13	qua quis possit ope ingenii linguaeque reique, 
18.14	caelicolas Christo quando adgaudere ministros 
18.15	ipsa etiam festo produnt elementa colore? 
18.16	cernite laetitiam mundi in splendore diei 
18.17	elucere sacris insignibus; omnia laetus 
18.18	candor habet, siccus cineris a nubibus imber 
18.19	ponitur et niueo tellus uelatur amictu, 
18.20	quae niue tecta, solum niue siluas culmina colles 
18.21	compta senis sancti canos testatur honores; 
18.22	angelicaque docent et luce et pace potiri 
18.23	Felicem placida clarum in regione piorum, * 
18.24	lactea qua tacito labuntur uellera caelo. 
18.25	Christe deus Felicis, ades, da nunc mihi uerbum, 
18.26	sermo deus, da perspicuam, sapientia, mentem. 
18.27	non opis humanae facundia dicere laudes 
18.28	posse tuas; tua namque tui sunt gloria sancti. 
18.29	cedo, alii pretiosa ferant donaria meque 
18.30	. officii sumptu superent, qui pulchra tegendis 
18.31	uela ferant foribus, seu puro splendida lino 
18.32	sine coloratis textum fucata figuris. 
18.33	hi leues titulos lento poliant argento 
18.34	sanctaque praefixis obducant limina lamnis. 
18.35	ast alii pictis accendant lumina ceris 
18.36	multiforesque cauis lychnos laquearibus aptent, 
18.37	ut uibrent tremulas funalia pendula flammas. 
18.38	martyris hi tumulum studeant perfundere nardo, 
18.39	ut medicata pio referant unguenta sepulchro. 
18.40	cedo equidem et uacuo multis potioribus auro, 
18.41	quis grauis aere sinus releuatur egente repleto, 
18.42	qui locuplete manu promptaria ditia laxant 
18.43	et uariis animam sponsantes dotibus adstant, 
18.44	mente pares, ope diuersi; nec segnius illi 
18.45	fercula opima cibis, ceras aulaea lucernas, 
18.46	larga quidem sed muta dicant: ego munere linguae, 
18.47	nullus opum, famulor de me mea debita soluens 
18.48	meque ipsum pro me, uilis licet hostia, pendo.. 
18.49	nec metuam sperni, quoniam non uilia Christo 
18.50	pauperis obsequii libamina, qui duo laetus 
18.51	aera, piae censum uiduae, laudata recepit. 
18.52	tunc quoque multa deo locupletes dona ferebant, 
18.53	inplentes magnis aeraria sancta talentis; 
18.54	sed Christus spectator erat, qui corda ferentum 
18.55	inspiciens uiduae palmam dedit; illa diurni 
18.56	rem uictus, geminos, quod ei substantia, nummos 
18.57	miserat in sacram nil anxia corporis arcam. 
18.58	propterea ex ipso uenturi iudicis ore 
18.59	ante diem meruit facti praecerpere laudem 
18.60	praeferrique illis, quorum stipe uicerat aurum, 
18.61	munere pauper anus, sed prodiga corda fideli. 
18.62	ergo, boni fratres, quibus hic dignatio et istic 
18.63	concessa est, placidis aduertite mentibus aures, 
18.64	nec qui, sed de quo loquar, exaudite libenter. 
18.65	despicienda quidem, tamen et miranda profabor, 
18.66	despicienda meo ingenio, miranda beati 
18.67	Felicis merito, quod dicere non sine Christi 
18.68	laude licet, quia quicquid in hoc miramur ab illo est, 
18.69	unde piis uirtus et per quem uita sepultis. 
18.70	praeteritis cecini patriam genus acta libellis 
18.71	et tota sanctum repetens ab origine dixi 
18.72	Felicem, donec perfectae tempora uitae 
18.73	clauderet et posito desertis corpore terris 
18.74	tenderet aeterni merita ad consortia regni. 
18.75	sed quia non idem tumuli qui membra piorum 
18.76	et merita occultant, animarum uita superstes 
18.77	corporibus functis quaesitos corpore fructus 
18.78	et post corporeos obitus non mortua sentit 
18.79	laeta bonos, cruciata malos, quos rursus in ipsum 
18.80	tempore uenturo corpus reuocata remixto 
18.81	corpore communi metet indiscreta receptu. 
18.82	. longa igitur mihi materies; quantumque erit aeui, 
18.83	tantum erit et uerbi super hoc, cui dicere gesta 
18.84	Felicis pateat, si copia tanta sit oris, 
18.85	quanta operum meritique manet. nam tempore ab illo, 
18.86	quo primum ista dies Felicem fine beato 
18.87	condidit et carnem terris, animam dedit astris, 
18.88	ex illo prope cuncta dies operante uidetur 
18.89	confessore dei, probat et sine corpore uiuum 
18.90	Christus, ut ostendat maiorem in morte piorum 
18.91	uirtutem quam uim in uita superesse malorum. 
18.92	ecce uides tumulum sacra martyris ossa tegentem 
18.93	et tacitum obtento seruari marmore corpus; 
18.94	nemo oculis hominum qua corpore cernimus extat, 
18.95	membra latent positi, placida caro morte quiescit, 
18.96	in spem non uacuam rediuiuae condita uitae. 
18.97	unde igitur tantus circumstat limina terror? 
18.98	quis tantos agit huc populos? quaenam manus urget 
18.99	daemonas inuitosque rapit frustraque rebelli 
18.100	uoce reclamantes conpellit adusque sepulchrum 
18.101	martyris et sancto quasi fixos limite sistit?\' 
18.102	respicio hanc aliquando diem, quam maesta relicto 
18.103	orbe fuit, quam laeta polo, cum Christus amicam 
18.104	adsumens animam casto deus hausit ab ore. 
18.105	addidit ornatum caelis nec pignore terras. 
18.106	orbauit; superi Felicis mente fruuntur, 
18.107	corpore nos; animaeque potentis spiritus illic 
18.108	uiuit et hic meritum. sed totum funeris almi 
18.109	praesentare iuuat quem Nola inpendit honorem. 
18.110	namque sacerdotem sacris annisque parentem 
18.111	perdiderat, sed eum caelis habitura patronum 
18.112	urbs deuota pium; spe solabatur amorem. 
18.113	totis ergo quibus stipatur conflua turbis 
18.114	currit in obsequium populos effusa fideles. 
18.115	tunc dolor et pietas coeunt in pectora cunctis; 
18.116	admixta pietate fides gaudetque doletque. 
18.117	et licet accitum Christo super aethera tolli 
18.118	Felicem credat, tanto tamen ipsa relinqui 
18.119	praeceptore dolet; quodque unum in funere sancto 
18.120	inter et exequias restat solamen amoris, 
18.121	postquam depositum tumulandi in sede feretrum, 
18.122	certatim populus pietatis circumfusus 
18.123	undique denseto coetu sita membra coronat, 
18.124	religiosa pie pugna exercetur amantum. 
18.125	quisque alium praestans propior consistere certat 
18.126	reliquiis corpusque manu contingere gaudet. 
18.127	nec satis est uidisse semel, iuuat usque morari 
18.128	luminaque expositis et qua datur oscula membris 
18.129	figere; dat meritam Christo plebs consona laudem 
18.130	moliturque sacrum solii Felicis honorem. 
18.131	qua muris regio et tectis longinqua uacabat, 
18.132	fusus ibi laeto ridebat caespite campus 
18.133	uberius florente loco, quasi praescia iam tunc 
18.134	semper honorandi mundo uenerante sepulchri 
18.135	gaudebat sacro benedici corpore seque 
18.136	ueris amoena habitu, quo dignior esset humando 
18.137	martyre, graminibus tellus sternebat odoris. 
18.138	ast illum placido scandentem celsa uolatu 
18.139	et casto adsumptum de corpore laeta piorum 
18.140	turba per aetherias susceperat obuia nubes; 
18.141	angelicique chori, septemplicis agmina caeli, 
18.142	totis, qua caelum patet, occurrentia portis 
18.143	regis in aspectum summique parentis ad ora 
18.144	sidereo uolucrem laeti uexere triumpho. 
18.145	tum niuea sacrum caput ornauere corona 
18.146	sed tamen et roseam pater addidit iudice Christo 
18.147	purpureoque habitu niueos duplicauit amictus, 
18.148	quod meritis utrumque decus. nam lucida sumpsit 
18.149	serta quasi placido translatus in aethera leto, 
18.150	sed meruit pariter quasi caesi martyris ostrum 
18.151	qui confessor obit. tenet ergo et praemia passi, 
18.152	quod prompta uirtute fuit, nec pacis honore 
18.153	ornatuque caret, quia non congressus obiuit. 
18.154	facta igitur rata iusta, pium texere sepulchro 
18.155	funus; at in sanctis diuinitus insita membris 
18.156	gratia non potuit cum carne morique tegique, 
18.157	ilico sed positis ex ossibus emicuit lux, 
18.158	quae medicis opibus meriti dare signa potentis 
18.159	hactenus ex illo non umquam tempore parcit. 
18.160	et toto quo mundus erit fulgebit in aeuo 
18.161	lux eadem, sancti cineris per saecula custos. 
18.162	martyris haec functi uitam probat, et bona Christi 
18.163	ad tumulum Felicis agens diffundit in omnes 
18.164	Felicis late terras mirabile nomen, 
18.165	1 dignatam et tanto prae cunctis urbibus unam 
18.166	hospite nobilitat Nolam, quam gratia Christi 
18.167	Felicis meritis ita dilatauit, ut aucta 
18.168	ciuibus ecce nouis et moenibus hic etiam urbs sit, 
18.169	pauper ubi primum tumulus, quem tempore saeuo, 
18.170	religio quo crimen erat minitante profano, 
18.171	struxerat anguste gladios trepida inter et ignes 
18.172	plebs domini, ut seris antiqua minoribus aetas 
18.173	tradidit. ingentem paruo sub culmine lucem 
18.174	clauserat et tanti tantum sacer angulus olim 
18.175	depositi possessor erat, qui lucis opertae 
18.176	conscius ut quidam fons aedibus extitit amplis 
18.177	et manet in mediis quasi gemma intersita tectis, 
18.178	basilicas per quinque sacri spatiosa sepulchri 
18.179	atria diffundens, quarum fastigia longe 
18.180	adspectata instar magnae dant uisibus urbis. 
18.181	quae tamen, ampla licet, uincuntur culmina turbis, 
18.182	quod crescente fide superundat gratia Christi, 
18.183	quae populis medico Felicem munere praestat 
18.184	uiuere. qui perstans etiam post corporis aeuum 
18.185	praesidet ipse suis sacer ossibus; ossaque sancti 
18.186	corporis e tumulo, non obsita puluere mortis, 
18.187	arcano aeternae sed praedita semine uitae, 
18.188	uiuificum spirant animae uictricis odorem, 
18.189	quo medicina potens datur exorantibus aegris. 
18.190	quanta resurgentes uirtus et gloria cinget 
18.191	coniectare licet, cum gratia tanta sepultos 
18.192	ambiat, et quanto rediuiua decore micabunt 
18.193	corpora, in obscuris cum sit lux tanta fauillis! 
18.194	quid nobis minimis horum praestare coronae 
18.195	sufficient, quorum et cineres dant commoda uiuis? 
18.196	cernere saepe iuuat uariis spectacula formis 
18.197	mira salutantum et sibi quaeque adcommoda uotis 
18.198	poscentum; uideas etiam de rure colonos 
18.199	non solum gremio sua pignora ferre paterno, 
18.200	sed pecora aegra manu saepe introducere secum 
18.201	et sancto quasi conspicuo mandare licenter, 
18.202	moxque datam sua confisos ad uota medellam 
18.203	experto gaudere deo et iam credere sana 
18.204	et uere plerumque breui sanata sub ipso 
18.205	limine laeta suis iumenta reducere tectis. 
18.206	sed quia prolixum et uacuum percurrere cuncta, 
18.207	quanta gerit Felix miracula numine Christi, 
18.208	unum de multis opus admirabile promam 
18.209	innumeris paribus, sed ab uno pende relicta, 
18.210	quae uirtus eadem gessit distantia causis. 
18.211	pandite corda, precor, breuis est iniuria uobis, 
18.212	dum paucis magnum exiguisque opus eloquor orsis. 
18.213	et memores uiduae primo sermone relatae, 
18.214	quam deus e pretio mentis, non munere cernens, 
18.215	antetulit multum mittentibus, omnia dantem, 
18.216	me quoque ferte leui dicentem magna relatu. 
18.217	et mea namque illis sunt aemula uerba minutis, 
18.218	quis pretium pietas et uilibus aurea fecit. 
18.219	quidam homo re tenuis, plebeius origine, cultu 
18.220	rusticus, e geminis angustam bubus alebat 
18.221	pauperiem mercede iugi, nunc subdere plaustris 
18.222	suetus eos oneri pacta regione uehendo, 
18.223	nunc operae pretium sub aratra aliena locatis 
18.224	paupertatis habens reditum; spes anxia resque 
18.225	tota inopi par illud erat. non carior illi 
18.226	progenies aut ipse sibi; sed pignora et ipsos 
18.227	ducebat; neque cura minor saturare iuuencos 
18.228	quam dulces natos educere, parcior immo 
18.229	natis quam pecori caro; non gramine uili 
18.230	illos aut sterili palea, sed tegmine aprico 
18.231	algidus et de farre sibi natisque negato 
18.232	esuriens pascebat, egens sibi, diues in illis, 
18.233	quorum fecundus labor exsaturabat egentem. 
18.234	hos igitur, tam cara suae solamina uitae, 
18.235	nocte miser quadam somno grauiore sepultus, 
18.236	amisit taciti furto praedonis abactos; 
18.237	exurgensque die reduci de more iugandos 
18.238	infelix primo in uacuis praesepibus intus 
18.239	moxque foris frustra notis quaesiuit in agris; 
18.240	ilico sed fessus cassis erroribus ultro 
18.241	atque citro, postquam nullis uestigia signis 
18.242	certa uidet, spebus frustrata indage peremptis, 
18.243	humanam desperat opem et pietate repletus 
18.244	adspirante deo depressam in pectore fracto 
18.245	erigit in caelum mentem; et mox corde refecto 
18.246	praesumente fide spem notis conpotis haurit 
18.247	sanctaque Felicis rapido petit atria cursu 
18.248	ingressusque sacram magnis cum fletibus aulam 
18.249	sternitur ante fores et postibus oscula figit 
18.250	et lacrimis rigat omne solum, pro limine sancto 
18.251	fusus humi, et raptos nocturna fraude iuuencos 
18.252	a Felice pio uelut a custode reposcit 
18.253	increpitans miscetque precantia uerba querellis: 
18.254	sancte deo Felix, inopum substantia, semper 
18.255	pro miseris felix et semper diues egenis, 
18.256	te requiem fessis deus adflictisque leuamen, 
18.257	te posuit maestis ad saucia corda medellam; 
18.258	propterea tamquam gremio confisa paterno 
18.259	in te paupertas caput adclinata recumbit. 
18.260	Felix sancte meos semper miserate labores, 
18.261	nunc oblite mei, cur me rogo uel cute nudum 
18.262	deseris? amisi caros, tua dona, iuuencos, 
18.263	saepe tibi supplex quos commendare solebam, 
18.264	quos tua perpetuo seruabat cura fauore 
18.265	pascebatque mihi. tua nam custodia saluos 
18.266	dextraque sufficiens illos praestabat opimos, 
18.267	quos misero mihi nox haec abstulit. heu quid agam nunc? 
18.268	quo deceptus eam? quem criminer? an tibi de te 
18.269	conquerar inmemoremque mei accusabo patronum, 
18.270	qui mihi sopito tam densum inrepere somnum, 
18.271	ne mea sentirem perfringere claustra latrones, 
18.272	passus es et nullo fregisti dura pauore 
18.273	pectora nec lucem tenebris furtoque dedisti? 
18.274	aut ullis profugos curasti prodere signis? 
18.275	qua modo discurram? quo deferar? omnia caecis 
18.276	structa mihi latebris; nunc et mea tecta uidentur 
18.277	clausa mihi, abductis ubi desolatus alumnis 
18.278	nil habeo, quod habere uelim, quod dulce uidenti, 
18.279	dulce laboranti non inrita gratia praestet, 
18.280	oblectans inopem sensu fructuque peculi. 
18.281	hos ubi nunc quaeram miserandus ego? aut ubi quando 
18.282	inueniam tales aut unde parabo, repertos 
18.283	qui solos habui contentae rusticus illos 
18.284	paupertatis opes? ipsos igitur mihi redde, 
18.285	nolo alios. nec eos ulla regione requiram, 
18.286	hic mihi debentur; haec illos limina reddent, 
18.287	in quibus ipsum te subplex adstringo tibique 
18.288	haereo. cur quaeram aut ubi quos ignoro latrones? 
18.289	debitor hic mens est; ipsum pro fure tenebo 
18.290	custodem. tu, sancte, reus mihi, conscius illis. 
18.291	teneo; tu scis ubi sint, qui lumine Christi 
18.292	cuncta et operta uides longeque absentia cernis 
18.293	et capis includente deo, quo cuncta tenentur. 
18.294	atque ideo occulti fures quacumque latebra 
18.295	non tibi celantur nec de te euadere possunt, 
18.296	quos licet et manus una tenet. deus unus ubique, 
18.297	Christi blanda piis, sed iniquis dextera uindex. 
18.298	redde igitur mihi, redde boues et corripe furem. 
18.299	sed non quaero reos; abeant, non nescio mores, 
18.300	sancte, tuos; nescis male facta rependere, malis 
18.301	emendare malos uenia quam perdere poena. 
18.302	conueniat nobis igitur: sic diuide mecum 
18.303	quae tua, quae mea sunt; indemnis stet mea per te 
18.304	utilitas iuxtaque tuas clementia partes 
18.305	uindicet aequatoque tuum libramine constet 
18.306	iudicium; tibi solue reos, mihi redde iuuencos. 
18.307	ecce tenes pactum, famuli iam nulla morandi 
18.308	causa tibi; adcelera tantis me soluere curis. 
18.309	nam mihi certa manet sententia cedere nusquam, 
18.310	donec subuenias, nec ab isto poste refigi; 
18.311	ni properas, isto deponam in limine uitam, 
18.312	nec iam repperies cui reddas sero reductos. 
18.313	talia uoce quidem querula sed mente fideli 
18.314	plorantem totoque die sine fine precantem 
18.315	audiuit laetus non blando subplice martyr 
18.316	et sua cum domino ludens conuitia risit; 
18.317	poscentisque fide, non libertate dolentis 
18.318	motus opem properat; paucis mora ducitur horis. 
18.319	interea labente die iam uespere ducto 
18.320	nec precibus dabat ille modum nec fletibus; una 
18.321	uox erat adfixi foribus: non eruar istinc; 
18.322	hic moriar, uitae nisi causam protinus istic 
18.323	accipiam. tandem tamen, ut iam plurima tutum 
18.324	nox secretum adytis fieri cogebat, et ille 
18.325	temporis oblitus, damni memor, ostia prono 
18.326	ore premens, toto prohibebat corpore claustra. 
18.327	sed multis frustra pulsantum uocibus aures 
18.328	adgreditur uiolenta manus tandemque reuellit 
18.329	turba reluctantem et sancta procul exigit aula. 
18.330	pulsus ab aedituis flet amarius et sua lugens 
18.331	tecta petit, resonant plangore silentia noctis 
18.332	questibus et magnis late loca sola resultant, 
18.333	donec et inuitus peruenit. et atra silentis 
18.334	ingrediens tuguri penetralia rursus ab ipso 
18.335	culminis introitu taciti, ut praesepia uidit 
18.336	nuda boum et nullos dare tintinnabula pulsus, 
18.337	excussa ut ceruice boum crepitare solebant 
18.338	mollius aut lentis caua linguis aera ferire, 
18.339	, armentum reduces dum gutture ruminat escas: 
18.340	his grauius tamquam rescisso uulnere planctum 
18.341	integrat, et quamquam neget aegro cura quietem, 
18.342	et uigili tamen haec dat solamenta dolori, 
18.343	ut bubus stabulata suis loca corpore fuso 
18.344	pressa superiaceat; nec duro fracta cubili 
18.345	membra dolent, iuuat ipsa iniuria; nec situs horret 
18.346	sordentis stabuli, quia notum reddit odorem 
18.347	dilecti pecoris, nec fetor fetet amanti. 
18.348	si qua illi extremo tulerant uestigia gressu 
18.349	aspicit et palpante manu calcata retractans 
18.350	ingemit et refricat totis iam frigida membris 
18.351	signa pedum; mentemque suam, licet eminus absit 
18.352	corpore, sacratam Felicis mittit ad aulam, 
18.353	Felicem fletu, Felicem nomine clamans, 
18.354	nec desperat opem nec parcit fundere uota. 
18.355	nox medium iam uecta polum perfuderat orbem 
18.356	pace soporifera, reticebant omnia terris; 
18.357	solum illum sua peruigilem spes curaque habebat. 
18.358	ecce repente suis strepitum pro postibus audit 
18.359	et pulsas resonare fores, quo territus amens 
18.360	exclamat, rursum sibi fores adfore credens: 
18.361	quid uacua incassum crudeles ostia uultis 
18.362	frangere? iam nullus mihi bos; quid quaeritis ultra?. 
18.363	praeuenere alii, mea tantum uita superstes, 
18.364	quae sociis uestris ut praedae cassa remansit. 
18.365	dixerat haec metuens; sed nullo fine manebat 
18.366	liminibus sonitus. quo crebrescente nec ulla 
18.367	respondente sibi pulsantum uoce propinquat 
18.368	suspensus cunctante gradu et dat postibus aurem 
18.369	sollicitam et rimis aciem per hiantia claustra, 
18.370	qua tenebris albus caeli color interlucet, 
18.371	inserit exploratque diu, nec adhuc sibi credit 
18.372	quid uideat; nec enim sublustri lumine noctis 
18.373	pura fides oculis, dubio tamen ipsa per umbras 
18.374	corpora pulsantum trepidos auferre pauores 
18.375	spemque boni coepere nouis promittere formis. 
18.376	non homines pulsare uidet; sed quod uidet esse 
18.377	uerum, non audet sibi credere. magna profabor, 
18.378	quamquam parua deo miracula, cui sapit omne 
18.379	rerum animal sensu, quo iusserit ipse creator 
18.380	omnigenum pecus. ecce gerens duce numine mentem 
18.381	par insigne boum non nota per auia nocte 
18.382	uenerat ad notas nullis rectoribus aedes, 
18.383	sponte quasi, non sponte tamen, quia numinis actu 
18.384	ereptos potiore manu praedonibus illos 
18.385	egerat occultis Felix moderatus habenis. 
18.386	et postquam adtigerant adsueti culmea tecti 
18.387	culmina gaudentes reditu expertasque timentes 
18.388	sat memori terrore manus, quasi pone timerent 
18.389	instantem sibi raptorem, quatere ostia iunctis 
18.390	frontibus et tamquam manibus sic cornibus uti, 
18.391	ut dominum excirent sonitu. sed territus ille 
18.392	rursus ut hostili circum sua claustra tumultu 
18.393	tuta etiam timuit; rursus sapientia bruto 
18.394	adspirat pecori causam sentire morantis 
18.395	atque intellectum domini reserare timentis. 
18.396	edere mugitum, de quo formidine pulsa 
18.397	panderet exclusis aditum securus alumnis. 
18.398	ille inopina uidens diuini insignia doni 
18.399	haeret adhuc, trepidumque etiam sua gaudia turbant. 
18.400	credere non audet, metuit non credere; cernit 
18.401	comminus et caligare putat; dum respicit ad se, 
18.402	diffidit tantum sese potuisse mereri; 
18.403	sed contra reputans a quo sperauerit, audet 
18.404	credere, cognoscens Felicis gesta patroni. 
18.405	iamque rubescebant rumpente crepuscula mane 
18.406	noctis et extremae fuga rarescentibus astris 
18.407	luce subobscura uel sublucentibus umbris 
18.408	coeperat ambiguos rerum reserare colores. 
18.409	tunc demum nota specie sibi bubus apertis, 
18.410	ut primum coepere oculis clarescere setae, 
18.411	certior exultat remouens et pessula claustris 
18.412	ostia laxato stridentia cardine soluit. 
18.413	dum facit hoc, iuncti simul inrupere iuuenci 
18.414	et reserantis adhuc molimina praeuenerunt. 
18.415	dimoto faciles cesserunt obice postes, 
18.416	oblatumque sibi mox ipso in limine regem 
18.417	cognoscunt hilares laetum lambuntque uicissim 
18.418	mulcentem labrisque manus palpantis inudant 
18.419	atque habitum totum spumosa per oscula foedant, 
18.420	dum conplectentis domini iuga cara benignum 
18.421	molliter obnixi blanda uice pectus adulant. 
18.422	illum dilecti pecoris nec cornua laedunt 
18.423	et conlata quasi molles ad pectora frontes 
18.424	admouet, et manibus non aspera lingua uidetur, 
18.425	quae lambens etiam siluestria pabula radit. 
18.426	sed tamen haec inter non uano corde fidelis 
18.427	rusticus officii meminit, neque curat anhelos 
18.428	\' ante boues stabulis inducere postque laborem 
18.429	atque famem recreare cibo, quam ducere secum 
18.430	illuc, unde suos meruit. uenit ergo reductos 
18.431	ducens nec tacitis celat sua gaudia uotis 
18.432	et referens densas \'trahit ad sua uerba cateruas 
18.433	ingrediturque sacras cunctis mirantibus aedes. 
18.434	quos miser hesterno amissos deflerat, eosdem 
18.435	praesentes hodie ducit sanctique triumphum 
18.436	martyris ostentat populis; ducuntur et ipsi 
18.437	per medios coetus, modo furum praeda, iuuenci, 
18.438	et modo Felicis spolium; dat euntibus ingens 
18.439	turba locum et muto celebratur gloria Christi 
18.440	in pecore. ille autem, qui tanti muneris alto 
18.441	causa fuit domino, mediis in milibus extans 
18.442	flensque iterum sed laetitia modo debita sancto 
18.443	uota refert, non aere graui nec munere surdo, 
18.444	munere sed uiuo linguae mentisque profusus, . 
18.445	uoce pia largum testatur pauper amorem 
18.446	debitor et Christo satis isto pignore soluit, 
18.447	inmaculata suae cui sufficit hostia laudis: 
18.448	captiuos en, sancte, tuos tibi plebe sub omni 
18.449	uictor ago et uictos iterum tibi mando tuendos; 
18.450	conserua reduces dignatus reddere raptos. 
18.451	sed tamen in me nunc ipsum, bone, respice, martyr; 
18.452	namque uides quod agas tibi adhuc superesse, sed in me, 
18.453	qui prope caecatis oculis tua comminus adsto 
18.454	limina; nam multo mersi mea lumina fletu, 
18.455	non solum damno sed et inter gaudia plorans. 
18.456	dempsisti causam lacrimarum, tolle modo orta 
18.457	uulnera de lacrimis; miseratus, sancte, meorum 
18.458	damna boum, miserare itidem modo damna oculorum. 
18.459	donasti reduces pecudes mihi, rursus et illis 
18.460	4 redde meos oculos. nam quid iuuat esse reductos, 
18.461	si languente acie praesens praesentibus absim? 
18.462	talia praesentes populi risere querentem. 
18.463	sed procul admotae secreti martyris aures 
18.464	suscepere pias ab inepto subplice uoces, 
18.465	moxque refecta sacram senserunt lumina dextram. 
18.466	inde domum gaudens oculis bubusque receptis 
18.467	conlaudante deum populo remeabat, et illum 
18.468	laeta sequebatur gemini uictoria uoti. 
19.1	Sidera si caelo possunt, si gramina terris 
19.2	defore, mella fanis, aqua fontibus, uberibus lac, 
19.3	sic poterunt linguis laudes cessare piorum, 
19.4	in quibus et uitae uirtus et gloria mortis- 
19.5	ipse deus, pro quo uitam uoluere pacisci 
19.6	et moriendo piam sancire fidem populorum 
19.7	mercarique sacrum pretioso sanguine regnum, 
19.8	sanguine quo totum spargentes martyres orbem 
19.9	gentibus innumeris semen caeleste fuerunt. 
19.10	horum de numero procerum confessor in ista 
19.11	urbe datus Felix longe lateque per orbem 
19.12	nominis emicuit titulo. sed Nola sepulti 
19.13	facta domus tamquam proprio sibi sidere plaudit. 
19.14	omnis enim quacumque iacet mandatus in ora 
19.15	martyr stella loci simul et medicina colentum est. 
19.16	namque tenebrosum ueteri caligine mundum 
19.17	languentesque animas miseratus in orbe creator 
19.18	sic sacra disposuit terris monumenta piorum, 
19.19	sparsit ut astrorum nocturno lumina caelo. 
19.20	et licet una fides, par gratia et aemula uirtus 
19.21	martyribus cunctis maneat, tamen omnibus isdem 
19.22	dissimiles operum formas extare uidemus. 
19.23	atque alibi tacitis meritum sublime sepulchris 
19.24	excolimus memores, alibi clamantia signa, 
19.25	conspicuas miramur opes. ubi, credo, mali plus 
19.26	durior inpietas retinet, maiorem ibi morbus 
19.27	poscit opem grauior, uel adhuc ubi caecior altam 
19.28	perfidiae noctem trahit error et aegra laborat 
19.29	in populo titubante fides, ibi lumina prorsus 
19.30	accendi maiora decet mundique tenebras 
19.31	inlustrante deo perimi mentesque retusis 
19.32	adtonitas oculis trepidasque intendere ad ipsos 
19.33	diuini ueri radios, caligine taetra . 
19.34	soluere collyrioque medentis inungere Christi. 
19.35	quod per apostolicas curandis sensibus artes 
19.36	cote pia teritur, quia lene iugum et leue Christi 
19.37	est onus ad Christum puro iam lumine uersis 
19.38	atque euangelico suffusis pectora suco, 
19.39	quo bene purgantur nebulae, quibus interiorem 
19.40	obducunt aciem mundi fallentis amores, 
19.41	qui magnum per inane uagos sine remige sensus 
19.42	circumagunt hebetantque graui caligine captos 
19.43	mollibus inlecebris, ut frangant robora uitae 
19.44	sectenturque cauas per gaudia lubrica pompas. 
19.45	hos igitur nobis cupiens auertere morbos 
19.46	omnimedens dominus, sanctos mortalibus aegris 
19.47	per uarias gentes medicos pietate salubri 
19.48	edidit; utque suam diuina potentia curam 
19.49	clarius exereret, potioribus intulit illos 
19.50	urbibus, et quosdam licet oppida parua retentent 
19.51	martyras, at proceres deus ipsos moenibus amplis 
19.52	intulit et paucas functos diuisit in oras, 
19.53	quos tamen ante obitum toto dedit orbe magistros. 
19.54	inde Petrum et Paulum Romana fixit in urbe, 
19.55	principibus quoniam medicis caput orbis egebat 
19.56	multis insanum uitiis caecumque tenebris. 
19.57	sed potiore deo nostram reparare salutem 
19.58	quam Satana captos etiam nunc fraude tenere 
19.59	rarescunt tenebrae mundi, et iam paene per omnes 
19.60	praeualuit pietas et mortem uita subegit. 
19.61	crebrescente fide uictus dilabitur error, r 
19.62	et prope iam nullis sceleri mortique relictis 
19.63	tota pio Christi censetur nomine Roma, 
19.64	inridens figmenta Numae uel fata Sibyllae. 
19.65	cumque sacris pia turba refert pastoribus Amen 
19.66	per numerosa dei regnantis ouilia laetum. 
19.67	laudibus aeterni domini ferit aethera clamor 
19.68	sanctus et incusso Capitolia culmine nutant. 
19.69	in uacuis simulacra tremunt squalentia templis 
19.70	uocibus icta piis inpulsaque nomine Christi. 
19.71	diffugiunt trepidi desertas daemones aedes. 
19.72	liuidus incassum serpens fremit ore cruento 
19.73	lugens humanam ieiuna fauce salutem 
19.74	seque simul pecudum iam sanguine defraudatum; 
19.75	praedo gemens frustra siccas circumuolat aras. 
19.76	sic deus et reliquis tribuens pia munera terris 
19.77	sparsit ubique loci magnas sua membra per urbes. 
19.78	sic dedit Andream Patris Ephesoque Iohannem, 
19.79	ut simul Europam atque Asiam curaret in illis 
19.80	discuteretque graues per lumina tanta tenebras. 
19.81	Parthia Matthaeum conplectitur, India Thomam, 
19.82	Lebbaeum Libyes, Phryges accepere Philippum, 
19.83	Creta Titum sumpsit, medicum Boeotia Lucam. 
19.84	Marcus, Alexandria, tibi datus, ut boue pulso 
19.85	cum Ioue nec pecudes Aegyptus in Apide demens 
19.86	in Ioue nec ciuem coleret male Creta sepultum, 
19.87	nec Phryges exsectis agerent Cybeleia Gallis 
19.88	inpuram foedo solantes uulnere matrem, 
19.89	et tandem castis fronderet montibus Ida 
19.90	intactas referens securo uertice pinus, 
19.91	uana nec ulterius mutos iam Graecia Delphos 
19.92	consuleret spernensque suum calcaret Olympum 
19.93	altius in Sion gradiens, ubi collis alumni 
19.94	lene iugum celso fastigat uertice Christus. 
19.95	fugit et ex Epheso trudente Diana Iohanne 
19.96	germanum comitata suum, quem nomine Christi 
19.97	inperitans Paulus pulso Pythone fugauit. 
19.98	fugit et Aegypto Satanas, ubi mille figuras, 
19.99	nomina mille sibi uariis adcommoda monstris 
19.100	sumpserat, ut Serapi sanctum formaret Ioseph, 
19.101	nomine ferali abscondens uenerabile nomen, 
19.102	cum tamen ipsa fidem simulacri forma doceret, 
19.103	qua modius capiti superest, quia frugibus olim 
19.104	ante famem domino sic inspirante coactis 
19.105	innumeras gentes Aegypti ex ubere pauit 
19.106	et steriles annos annis saturauit opimis. 
19.107	sed ne ultra sanctus coleretur honore profano, 
19.108	mens arcana dei deuotae pectora plebis 
19.109	inmissis acuit stimulis cultumque nefandi 
19.110	daemonis euerso fractoque Serapide clausit. 
19.111	non Pelusiacis uaga saltibus Isis Osirim 
19.112	quaerit aruspicibus caluis, qui pectore tunso 
19.113	deplorant aliena suo lamenta dolore, 
19.114	moxque itidem insani sopito gaudia planctu 
19.115	uana gerunt eadem mentiti fraude repertum, 
19.116	qua non amissum sibi quaesiuere uagantes. 
19.117	heu quo stultitiae merguntur gurgite mentes 
19.118	luce dei uacuae! nam quid, rogo, caecius illis, 
19.119	qui non amissum quaerunt nusquamque manentem 
19.120	inueniunt, planguntque alii quod non dolet ipsis? 
19.121	elige quid facias, miser error. quid colis aut quid 
19.122	plangis? non coeunt quae iungis; luctus honorem 
19.123	non sequitur, lamenta colis lugendaque credis 
19.124	quae diuina putas. si di sunt, nec miseri sunt; 
19.125	aut si sunt miseri, di non sunt atque homines sunt 
19.126	et miseri. miserare igitur mortalia passos 
19.127	aut laetos uenerare deos; nam caecus aperte est 
19.128	hic furor aut miseros colere aut lugere beatos. 
19.129	ergo dea est Isis? mulier dea? si dea, corpus 
19.130	non habet, et sexus sine corpore uel sine sexu 
19.131	partus abest. unde ergo illi quem quaerit Osirim? 
19.132	atque ubi quaerat eum nescit dea? sed dea numquam 
19.133	esse potest mater nec femina. nam deus unus, 
19.134	uirtus trina, deus pater unus et unus in ipso 
19.135	filius, ex ipso simul unus cum patre uerbi 
19.136	spiritus; haec tria sunt deus unus nomina semper. 
19.137	sola dei natura deus, quod filius et quod 
19.138	spiritus et pater est; sed filius ex patre natus, 
19.139	spiritus ex patre procedens. nihil hic habet ulla 
19.140	commune aut simile in rebus natura creatis. 
19.141	at Carthago potens Cypriano martyre floret, 
19.142	cuius et ore simul profusi et sanguine fontes 
19.143	fecundauerunt Libyae sitientis harenas. 
19.144	nec procul inde Vticam conlatis candida massa 
19.145	martyribus magno uenerandae caedis aceruo 
19.146	extulit; unus enim benedicti caespitis agger 
19.147	corpora multa tegens alte caput extulit aruis 
19.148	et meritis altos testatur monte sepulchri. 
19.149	inde deo dudum iam fertilis Africa Christo 
19.150	multiplicat largas tanto de semine fruges 
19.151	et parit egregios uerboque fideque magistros. 
19.152	nec minor occiduis effulsit gratia terris. 
19.153	Ambrosius Latio, Vincentius extat Hiberis. 
19.154	Gallia Martinum, Delphinum Aquitania sumpsit. 
19.155	multaque praeterea per easdem largiter oras 
19.156	semina sanctorum positis diffusa sepulchris 
19.157	inlustrant totum superis uirtutibus orbem 
19.158	et toto antiquum detrudunt orbe draconem, 
19.159	qui genus humanum per nomina mille deorum, 
19.160	quae tamen ex obitis mortalibus et sibi sumpsit 
19.161	ipse suisque dedit coluber, quatit arte nocendi, 
19.162	princeps in uacuo taetrum gerit aere regnum 
19.163	daemonibusque caput nobis inimicus oberrat. 
19.164	sic itaque et nostra haec Christi miserantis amore 
19.165	Felicis meruit muniri Nola sepulchro 
19.166	purgarique simul, quia caecis mixta ruinis 
19.167	orbis et ipsa etiam moriens in nocte iacebat 
19.168	saxicolis polluta diu cultoribus, in qua 
19.169	prostibulum Veneris simul et dementia Bacchi 
19.170	numina erant miseris, foedoque nefaria ritu 
19.171	sacra celebrabat sociata libido furori. 
19.172	et quis erat uitae locus hic, ubi nec pudor usquam 
19.173	nec metus ullus erat? quis enim peccare timeret 
19.174	hic, ubi sanguineus furor atque incesta libido 
19.175	religionis erant? et erat pro numine crimen 
19.176	his, qui crediderant esse ullum in crimine numen, 
19.177	atque erat in toto quasi sanctior agmine cultor, 
19.178	qui Veneris sacris pollutius incaluisset, 
19.179	plenus ut ille deo reliquisque beatior esset, 
19.180	qui magis infuso sibi daemone saeuius in se 
19.181	desipiens propriisque litans furialia sacra 
19.182	uulneribus sanam meruisset perdere mentem. 
19.183	o caecis mens digna animis et numina digna! 
19.184	auersis seruire deo Venus et nemus illis 
19.185	sint deus; ebrietas demens, amor inpius illos 
19.186	sanctificent; abscisa colant miserumque pudorem 
19.187	erroris foedi matris mysteria dicant. 
19.188	digna fides illis, quibus almo in lumine ueri 
19.189	legibus et castis et magno nomine Christi 
19.190	nulla fides et nullus amor, ideoque nec ullum 
19.191	indignae pretium uitae est in sanguine Christi. 
19.192	sit deus his uenter uel cetera gaudia carnis, 
19.193	quis deus ipse deus non est, quibus in cruce Christi 
19.194	gloria nulla subest, quia non dignatur adire 
19.195	degeneres animos uirtus crucis. inde beatus 
19.196	Felix, ut reliqui diuerso martyres orbe 
19.197	Nolanis medicus fuit, estque perennis ope ista, 
19.198	nec modo Nolanis sed et omnibus, a quibus idem 
19.199	inploratus erit, dabit isto iure salutem, 
19.200	si crucis alma fides in pectore supplicis adsit. 
19.201	ista fides genus humanum curatque piatque; 
19.202	haec ubi defuerit medicina, morabitur illic 
19.203	omne mali regnum, nec in illo desinet umquam 
19.204	Cypris adulteriis, furiis regnare Lyaeus, 
19.205	in quo defuerit Christi pudor et crucis ardor. 
19.206	ignis enim diuinus inest, ubi uis crucis intus 
19.207	ardescente fide cruciat male conscia corda 
19.208	uiuificatque animam uitiis in carne peremptis. 
19.209	hostibus his obtrita diu corruptaque tantis 
19.210	pestibus ingentem poscebat Nola medellam, 
19.211	atque ideo pensante deo discrimen opemque 
19.212	Felicem accepit medicum, qui uinceret omnem 
19.213	quamlibet antiquam miserorum in cordibus atris 
19.214	perniciem et meriti uirtute potentior altis 
19.215	uulneribus ductum super ulcera putria callum 
19.216	scinderet, ut saniem suffusa labe coactam 
19.217	exprimeret sinibus ruptis ac deinde lacunam 
19.218	uulneris expleret plana cute ducta cicatrix. 
19.219	ergo ubi Nolanis Felix ut stella tenebris 
19.220	fulsit ab ore dei ueniens uerbumque medendi 
19.221	ore gerens, tamquam uenturo sole serenus 
19.222	in matutino laetum iubar exserit ortu 
19.223	Phosphorus occiduisque nouus praefulget in astris 
19.224	nuntius instantis cessura nocte diei: 
19.225	sic iam euangelio totum radiante per orbem. 
19.226	et propiante deo cunctis mox iudice terris 
19.227	aduentus uexilla sui praetendit ubique 
19.228	perque suos Christus sua signa coruscat amicos. 
19.229	ex quibus hac uoluit sibi praelucere sub ora? \'\' 
19.230	Felicem, ut nostras isto decerperet umbras 
19.231	sidere et antiquos ista quoque pelleret urbe 
19.232	daemonas, ut pulsis hominum de corde colonis 
19.233	talibus intraret puras deus incola mentes, 
19.234	et uice mutata nobis pietate solutis 
19.235	nostra prius nostros premerent modo uincla leones 
19.236	frustra in oues Christi uincta feritate frementes. 
19.237	et manet haec nobis etiam nunc gratia, quae nos 
19.238	peccatis prece sanctorum exorante resoluit 
19.239	atque isdem sanctis ultoribus adligat illos 
19.240	discruciatque hostes, qui nos uincire solebant. 
19.241	hi modo ut inlato deprensi lumine fures 
19.242	atque in uincla dati, nunc ignea flagra piorum, 
19.243	ut meruere, ferunt, aut iam infernis male trusi 
19.244	carceribus trepidant, uicinum instare fatentes 
19.245	iudicium domini solis sibi triste suisque 
19.246	omnibus, in Satanae partem quos scaeua uoluntas 
19.247	uerterit et Satanae sociauerit aemula uita, 
19.248	istic nequitiae socios homines, ibi poenae. 
19.249	ecce dies accepta deo, modo uera salutis 
19.250	lux micat, omnia iam nobis bene uersa uidemus; 
19.251	diffugere doli, cecidit Bel, interit error, 
19.252	quique colebantur totis quasi numina templis 
19.253	daemones, hi per templa dei torquentur inermes, 
19.254	et qui diuinos audebant sumere honores, 
19.255	hi modo ab humana plectuntur lege subacti. 
19.256	namque isti, quos nunc celebri Felicis in aula 
19.257	torqueri clamare rapi per capta uidemus 
19.258	corpora, corporibus uincti retinentur in ipsis, 
19.259	in quae se trusere ipsi, poenamque uolentes 
19.260	humanam inuenere suam. nunc ergo reorum 
19.261	personae exululant poenis, qui numine falso 
19.262	di fuerant, et qui mentito numine uiuos 
19.263	ante dei cultum sibi nil caeleste uidentes 
19.264	dediderant homines, hi nunc, ubi lumine Christi 
19.265	uera fides patuit, non possunt ferre sepultos. 
19.266	sed magis ut pateat quia nunc hi, qui cruciantur 
19.267	daemones ante fores aut ante sepulchra piorum, 
19.268	idem sint illi, quibus olim serua litabat 
19.269	gens hominum et sacros demens libabat honores, 
19.270	ipsa docet uocum species; nam saepius illa 
19.271	uoce gemunt, solitum ut noscas clamore furorem. 
19.272	sic plerumque uelut resoluto laxius ore 
19.273	dente fremunt, spumant labris horrentque capillis, 
19.274	utque manu prensante comam excutiuntur in altum 
19.275	et pede pendentes stant crinibus; interea illic 
19.276	sacrorum memores ueterum, quibus exta solebant 
19.277	lambere caesarum pecudum aut libamine pasci 
19.278	lasciuosque choros hederatis ducere pompis, 
19.279	nunc etiam sua testantes sacra illa fuisse, 
19.280	in quibus insanos dabat ebria turba tumultus, 
19.281	euhoe, Bacchi sonum, fractis imitantur anheli 
19.282	uocibus et lento iactant sua colla rotatu. 
19.283	sed quia non poterat mortalis (et) unius aetas 
19.284	sufficere, ut longo contagia tempore tracta 
19.285	dilueret paucis quos corpore uiueret annis 
19.286	confessor Felix et presbyter, ore magister, 
19.287	elogio martyr, merito officioque sacerdos, 
19.288	omnipotens dominus finitum corporis aeuum 
19.289	Felici potiore uia persistere fecit, 
19.290	continuans medicos operosi martyris actus, 
19.291	uirtutes ut eas idem celebraret humatus, 
19.292	quas in carne manens Christi uirtute gerebat, 
19.293	atque ita susceptae nec mortuus aforet urbi 
19.294	corpore, cum tantum positi sanator adesset 
19.295	spiritus et desideriis latitaret amantum 
19.296	ad tempus cari facies subtracta patroni, 
19.297	prompta sed aegrorum semper medicina saluti 
19.298	adforet. inde perennis honos et gloria sanctum 
19.299	Felicem meritis sine fine uirentibus ambit; 
19.300	et licet a ueteri tumulis absconditus aeuo, 
19.301	qua mortalis erat, lateat telluris operto, 
19.302	uiua tamen uegetante deo membrisque superstes 
19.303	gratia diuinum spirantia martyris ossa 
19.304	clarificat populis merito uiuente sepulti, 
19.305	et magni solium breue confessoris adorat 
19.306	iugiter e uariis conferta frequentia terris. 
19.307	sed deus ut cunctorum hominum sator, omnibus istam 
19.308	de sanctis indulsit opem procedere terris, 
19.309	ut iam de tumulis agerent pia dona beati 
19.310	martyres et uiuos possent curare sepulti. 
19.311	nec satis hoc donum domino fuit, ut sua tantum 
19.312	nomine siue opibus loca martyres inlustrarent; 
19.313	ex isdem tumulis etiam monumenta piorum 
19.314	multiplicans multis tribuit miserator eosdem 
19.315	gentibus. et referam uarias ab origine causas, 
19.316	ex quibus haec orta est uariis benedictio terris. 
19.317	nam quia non totum pariter diffusa per orbem 
19.318	prima fides ierat, multis regionibus orbis 
19.319	martyres afuerant, et ob hoc, puto, munere magno 
19.320	id placitum Christo nunc inspirante potentes, 
19.321	ut Constantino primum sub Caesare factum est, 
19.322	nunc famulis retegente suis, ut sede priori 
19.323	martyras accitos transferrent in noua terrae 
19.324	hospitia; ut sancto non olim antistite factum 
19.325	nouimus Ambrosio, qui fultus munere tali, 
19.326	postquam ignoratos prius et tunc indice Christo 
19.327	detectos sibimet mutata transtulit aula, 
19.328	reginam prompta confudit luce furentem. 
19.329	nam Constantinus proprii cum conderet urbem. 
19.330	nominis et primus Romano in nomine regum 
19.331	christicolam gereret, diuinum mente recepit 
19.332	consilium, ut quoniam Romanae moenibus urbis 
19.333	aemula magnificis strueret tunc moenia coeptis, 
19.334	his quoque Romuleam sequeretur dotibus urbem, 
19.335	ut sua apostolicis muniret moenia laetus 
19.336	corporibus. tunc Andream deuexit Achiuis 
19.337	Timotheumque Asia; geminis ita turribus extat 
19.338	Constantinopolis, magnae caput aemula Romae, 
19.339	uerius hoc similis Romanis culmine muris, 
19.340	quod Petrum Paulumque pari deus ambitione 
19.341	conpensauit ei, meruit quae sumere Pauli 
19.342	discipulum cum fratre Petri. iam quanta per istam 
19.343	sanctorum per longa uiam diuortia terrae 
19.344	creuerit utilitas ad nostrae munia uitae, 
19.345	ipsa docent hodieque loca, in quibus illa beati 
19.346	rheda capax oneris posita statione resedit 
19.347	omnibus in spatiis, quacumque aut mansio sanctis 
19.348	corporibus requiesque fuit uectantibus illos 
19.349	sacratos cineres, miris clamantia signis. 
19.350	nam diuina manus medica uirtute per omnes 
19.351	est illic operosa uias, qua corpora sancta 
19.352	inpressere sacro uestigia uiua meatu. 
19.353	inde igitur suadente fide data copia fidis 
19.354	tunc comitum studiis, quaedam ut sibi pignora uellent 
19.355	ossibus e sanctis merito decerpere fructu, 
19.356	ut quasi mercedem officii pretiumque laboris 
19.357	praesidia ad priuata domum sibi quisque referrent. 
19.358	ex illo sacri cineres quasi semina uitae 
19.359	diuersis sunt sparsa locis, quaque osse minuto 
19.360	de modica sacri stipe corporis exiguus ros 
19.361	decidit in gentes, illic pia gratia fontes 
19.362	et fluuios uitae generauit gutta fauillae. 
19.363	inde in nos etiam stillauit copia Christi 
19.364	diues et in minimis; nam hoc quoque sumpsimus istic, 
19.365	866 carnis apostolicae sacra pignora puluere paruo, 
19.366	quae sanctus nostri dominusque paterque cubilis 
19.367	et custos animae nostrae et tutela salutis 
19.368	Felix uicina sibi comminus aede recepit, 
19.369	quae reliquis eius aetate recentior aulis 
19.370	exiguos cineres et magnos seruat honores 
19.371	seruaturque magis custodibus ipsa patronis; 
19.372	absit enim, ut seruari umquam uideantur egere 
19.373	qui seruare solent tamen et curare suorum 
19.374	commoda alumnorum patrio dignantur amore 
19.375	atque dicatorum sibi tutamenta locorum 
19.376	diligere; hoc sanctis studium pietatis inesse 
19.377	spiritibus miranda fide documenta dederunt.. 
19.378	unde recens etiam paucis opus eloquar orsis; 
19.379	dignum etenim sancti Felicis munera in ipso 
19.380	natali eiusdem gratantibus edere uerbis. 
19.381	non peregrina locis neque tempore prisca profabor; 
19.382	finibus in nostris et in ista sede patratum 
19.383	nuper opus referam, quod forte renoscere nobis 
19.384	promptum erit, in medio quoniam res lumine gesta est. 
19.385	credo ex hoc numero uestrum prope nullus in isto 
19.386	sit nouus auditu, quia per longinqua remotis 
19.387	fama uolans ierit. certe adfueritis in ista 
19.388	urbe aliqui per idem tempus, quo contigit, ut fur 
19.389	inlicitis animo stimulis agitatus auaras 
19.390	mitteret in sacra dona manus et ab omnibus unam 
19.391	inprobus et demens uenerandae insignibus aulae 
19.392	eligeret praedae speciem crucis, inscius illam 
19.393	indicio sibi, non spolio fore, quam uelut hamum 
19.394	piscis edax hausit capta capiendus ab esca. 
19.395	quis, rogo, latronem tam grandi spiritus auso 
19.396	inpulit armauit caecauit praecipitauit, 
19.397	ut nec ad excubias uigilum nec ad ipsa, quod est plus, 
19.398	quae cineres reuerenda tegunt altaria sacros 
19.399	pulueris et sancti uirtutem halantia fragrant, 
19.400	corde repercusso fugeret neque numine tantum, 
19.401	sed specie simul et pretio praestantia ferret? 
19.402	multa etenim suberant alia, ut nouistis, in ipso 
19.403	ornamenta loco quae sumeret, ut crucis auro 
19.404	parceret; intus enim latitabant mystica uasa 
19.405	sumendis mandata sacris. sed praeter et aulae 
19.406	ipsius in spatio uariis insignia formis 
19.407	munera erant de more sita haec, quae cernitis illic 
19.408	omni prompta die uel circumfixa per omnes 
19.409	ordine dimenso quasi candelabra columnas, 
19.410	depictas exstante gerunt quae cuspide ceras, 
19.411	lumina ut inclusis reddantur odora papyris. 
19.412	at medio in spatio fixi laquearibus altis 
19.413	pendebant per aena caui retinacula lychni, 
19.414	qui specie arborea lentis quasi uitea uirgis 
19.415	bracchia iactantes summoque cacumine rami 
19.416	uitreolos gestant tamquam sua poma caliclos 
19.417	et quasi uernantes accenso lumine florent 
19.418	densaque multicomis imitantur sidera flammis 
19.419	distinguntque graues numerosa luce tenebras 
19.420	et tenerum igniculis florentibus aethera pingunt, 
19.421	dumque tremunt liquidos crines crebrumque coruscant, 
19.422	adsiduis facibus sparsa caligine noctis 
19.423	ambiguam faciem miscent lucem inter et umbras 
19.424	et dubium trepidis conspectibus a Â£ ra turbant. 
19.425	ergo iste haec licet in patulo sibi prompta uideret 
19.426	tutius et furanda sibi, quoniam minus esset 
19.427	criminis et pretii suspensam altaris ab ora 
19.428	longius argentoque leuem amandare lucernam, 
19.429	sed miser ambitiosus et ipsa in fraude superbus 
19.430	tamquam uile nefas argentea sumere furto 
19.431	spreuit et audacem porrexit in aurea dextram, 
19.432	quae simul e uariis scite distincta lapillis 
19.433	uiderat, et magnis inflarat pectora uotis, 
19.434	ut pariter gemmis gauderet diues et auro. 
19.435	sed tantum sceleris magni cumulatus iniquo 
19.436	pondere peccato mansit grauis et lenis aere; 
19.437	sacrilegum sua poena manet, sua praeda latronem 
19.438	deseruit. spolio furti, non crimine nudus 
19.439	uiuit inops fructu, sed uulnere fraudis abundans. 
19.440	quamquam illum non hoc magno sine numine Christi 
19.441	consilioque putem permissum crimen adisse, 
19.442	ut, quia uel quicquam de sacris tollere rebus 
19.443	mente recepisset, sineretur ad illa uenire, 
19.444	in quibus admissi inpietas insignior esset. 
19.445	ante dies paucos idem confugerat illuc 
19.446	militiam simulans fugere et susceptus amice 
19.447	hospes ab aedituis sacram curantibus aulam. 
19.448	toto paene latens ubi mense cubilia somnos 
19.449	tempora custodum simul explorauerat et cum 
19.450	cepisset placitas meditati criminis horas, 
19.451	nocte nefas tacita arripuit nulloque labore 
19.452	nec strepitu foribus clausis inclusus ut unus 
19.453	seruantum, quibus hospes erat, primos ubi somnos 
19.454	non uigiles uigiles coepere silentibus umbris 
19.455	carpere et oppressis obliuia ducere curis, 
19.456	ille locum sumens sceleri, qua nouerat usu 
19.457	adpositam lychnis per noctem ex more parandis 
19.458	machinulam gradibus scalas praebere paratis 
19.459	et male securo sibi iam custode relictam, 
19.460	qua crucis instar erat, quod et est modo, perpete uirga 
19.461	directum geminos transuerso limite gestans 
19.462	1 cantharulos, unum de calce catenula pendens 
19.463	sustinet. in tribus his scyphulis inserta relucent 
19.464	lumina, cum fert festa dies; tunc uero sine usu 
19.465	luminis ad speciem tantum suspensa manebat. 
19.466	sed paulo crucis ante decus de limite eodem 
19.467	continuum scyphus est argenteus aptus ad usum. 
19.468	hunc inportuno sibi lumine praedo micantem 
19.469	protinus extinguit; namque id quoque nouerat idem 
19.470	saepe solere mori, cum stuppa perarida longam 
19.471	conderet in noctem consumpto lumen oliuo, 
19.472	nec miraturum uigilem, si forte tenebras 
19.473	cerneret obducto subducere culmina lychno, 
19.474	more putaturus noctem, non crimine factam. 
19.475	non igitur quasi fur, quod erat latro, sed quasi custos 
19.476	aufert inlicitam securus praedo rapinam, 
19.477	nec fugit inpauidusque manet. tegit una latentem 
19.478	cellula de multis, quae per latera undique magnis 
19.479	adpositae tectis praebent secreta sepultis 
19.480	hospitia. harum una fur abditur; atque ubi mane 
19.481	claustra patere uidet, reserata prosilit aula 
19.482	et latebram linquens portat scelus; ire parabat 
19.483	Romuleam, ut post iam captus narrabat, ad urbem, 
19.484	illic infandae acturus commercia fraudis. 
19.485	interea ignaris nostris nox illa diesque 
19.486	totus obit; sero solitum iam uespere munus 
19.487	curantes posuere gradus; ut scandere coepit 
19.488	facturus lychnum, nihil inuenit; orba manebat 
19.489	uirga crucis solitae pulchro spoliata monili. 
19.490	pallescunt miseri neque damnum criminis audent 
19.491	prodere, noscentes etiam sibi iure reatum 
19.492	conpetere. abscedunt trepidi fugiuntque latronem 
19.493	sectantes profugum. nusquam uestigia lapsi 
19.494	ulla legunt. omnes adeunt diuersa uiarum 
19.495	scrutanturque sitos diuerso litore portus. 
19.496	effluxere dies frustra quaerentibus octo 
19.497	siue decem et cunctis uacua iam indage reuersis; 
19.498	unus quaerentum puer inritus ipse laboris 
19.499	in cassum fusi longa regione redibat, 
19.500	et prope iam Nolam ueniens subsistit in ipso 
19.501	aggere et ingenti gemitu fletuque profuso 
19.502	Felicem clamans praesumit corde fideli 
19.503	non remeare domum nisi cum cruce; moxque peractum 
19.504	promptus iter relegit. fit et ilicet obuius illi 
19.505	quidam homo, qui furem non furem sed quasi ciuem 
19.506	norat. eum noster primus rogat unde uiator 
19.507	adforet; ille refert. rursus de fure rogatur, 
19.508	si uidisset eum; respondit at ille propinquis 
19.509	inde locis agere, et regio illa (indicta) prope ipsos, 
19.510	dum loquerentur, erat monti coniuncta Veseuo, 
19.511	quintus ab urbe lapis Nola. sed uesperis ortus 
19.512	consilium differt. placet ut lux crastina rursus 
19.513	iungat utrumque sibi. fit mane, reuertitur index; 
19.514	perducit nostros, capitur fur, praeda refertur. 
19.515	forte sacrata dies inluxerat illa beati 
19.516	natalem Prisci referens, quem et Nola celebrat 
19.517	quamuis ille alia Nucerinus episcopus urbe 
19.518	sederit. ecce ipsam sancti Felicis in aulam, 
19.519	quam tunc sollemni populus stipauit honore, 
19.520	post sacra iam soluente pios antistite coetus 
19.521	tempore prouiso diuinitus egredientis 
19.522	plebis in occursum subito introducitur ille 
19.523	furaces post terga manus nodata reuinctus. 
19.524	laetitia populus, formidine praedo repletur, 
19.525	utque nouum ad monstrum tota concurritur urbe. 
19.526	turba furens odiis popularibus ibat in illum, 
19.527	laetitia incertos miscebat et ira tumultus. 
19.528	pertimui, fateor, ne forte diabolus illa 
19.529	qua solet inuidia uiolaret sanguine pompam 
19.530	et peiore prius curaret uulnere uulnus. 
19.531	eripitur populo cellaque includitur ipsa, 
19.532	quod sic forte reo capto tunc accidit, in qua 
19.533	delituit rapta cruce; qua post ipse reperta 
19.534	clauditur, ut uiuat. tunc ergo ut mente recepta 
19.535	ipse suum facinus reus atque obstacula coepit 
19.536	mirandis narrare modis, fassusque per illos 
19.537	octo decemue dies, quibus ire parauerat urbem 
19.538	Romuleam, inplicitis ita se pedibus retroactum, 
19.539	semper ut ire parans, semper retrahente rediret 
19.540	nescio quo rursusque illam remearet ad oram 
19.541	Yeseui, qua iussus erat quasi carcere claudi 
19.542	angelica nectente manu; tamen ille putabat 
19.543	arbitrii miser esse sui, quod corpore liber 
19.544	esse uidebatur, quem non extante catena 
19.545	fortior arcanis retinebat dextera uinclis. 
19.546	ultor eum digno Felix errore ligabat 
19.547	et tali amentem uertigine circum agitabat, 
19.548	semper ut abscedens nusquam discederet et cum 
19.549	prosiliente gradu coepisset abire, rediret. 
19.550	mira fides! ibat stando, remanebat eundo, 
19.551	nescius hoc ipso, pro quo fugitare parabat, 
19.552	ne fugeret fieri et secum sua uincla manere 
19.553	inruptamque sibi proprium scelus esse catenam. 
19.554	namque sinu clausae mandauerat insita praedae 
19.555	pondera, et hinc auidus quasi captus mente latebram 
19.556	quaerens, luce tamen campis errabat apertis 
19.557	seque latere putans extabat in aequore claro. 
19.558	conscia sic mentem inpietas caecauerat, ut nec 
19.559	effugeret fugiens nec celaretur aberrans. 
19.560	sensibus aduersis metus hinc, stupor inde nocentem 
19.561	miscuerant animam; uitabat strata uiarum, 
19.562	secretos metuebat iners accedere saltus, 
19.563	ipsa etiam in siluis sibi forte silentia tantum 
19.564	clamatura nefas metuens aut tristia formis 
19.565	occursura putans ultricum monstra ferarum. 
19.566	inde miser celebri seductus ab aggere iuxta 
19.567	demus in quodam spatiabatur sibi rure 
19.568	securum ignaris simulans, sed corde timorem 
19.569	ut facinus sub ueste premens; nam uestis in altum 
19.570	succinctae sinibus clausum mandauerat aurum. 
19.571	nam neque uel tacitae furtum committere terrae 
19.572	ausus erat specubusue cauis de more latronum, 
19.573	indicium metuens, credendae fraudis auarus. 
19.574	inde suae tantum tunicae sua furta nefandus 
19.575	crediderat, qua restrictum nodarat amictum 
19.576	suspendens fluidam nudato poplite uestem. 
19.577	hanc sibi praedo penum sceleris tunc semet in ipso 
19.578	struxerat, et digne tali est formidine uinctus, 
19.579	crederet ut nullis miseri consortia furti, 
19.580	ut sceleris tanti contagia solus haberet 
19.581	et sinus illius fieret custodia furti, 
19.582	cuius sacrilegam fuerat manus ausa rapinam, 
19.583	ipse suum sibi ferret onus solumque grauaret 
19.584	pollueretque suae letalis sarcina praedae, 
19.585	ut nihil ex illo uacuum inpietate maneret, 
19.586	qui spolium sceleris sacris ex aedibus actum 
19.587	includens habitu cincto constringeret ipsum 
19.588	atque suis signum praetenderet ipse catenis. 
19.589	namque breui captus mutauit cingula uinclis, 
19.590	utque aurum sinibus discincta ueste solutis 
19.591	decidit, ex ipsa fuerat qua cinctus habena 
19.592	uinctus eas quas in sacra dona tetenderat audax 
19.593	praedo manus, proprii captus nodamine lori, 
19.594	retulit et praedae uacuas et reste repletas. 
19.595	uerum si penitus totam spectare uelimus 
19.596	ordinis exacti seriem magis ac magis omni 
19.597	in specie, uel qua latuit scelus atque reclusum 
19.598	claruit, admiranda dei cernemus operta 
19.599	Felicem gessisse manu. iam plurima retro 
19.600	diximus, ut fugiens non fugerit utque redactis 
19.601	passibus emensos sua per uestigia cursus 
19.602	in cassum totiens uoluente relegerit orso 
19.603	longinquis exclusus et ad uicina recussus. 
19.604	nunc aliud Felicis opus, quod dextera Christi 
19.605	edidit, ut meritum cari monstraret alumni, 
19.606	commemorabo, pari specimen mirabile signo, 
19.607	quod reus ipse tremens confesso prodidit auso. 
19.608	ante tamen, quia res ita postulat, ipsius instar 
19.609	enarrabo crucis, qualem et pictura biformem 
19.610	fingere consueuit, baculo uel stante bicornem 
19.611	uel per quinque tribus dispensam cornua uirgis. 
19.612	forma crucis gemina specie conponitur: et nunc 
19.613	antemnae speciem naualis imagine mali 
19.614	sine notam Graecis solitam signare trecentos 
19.615	explicat existens, cum stipite figitur uno, 
19.616	quaque cacumen habet, transuerso necte iugatur; 
19.617	nunc eadem crux dissimili conpacta paratu 
19.618	eloquitur dominum tamquam monogrammate Christum. 
19.619	nam nota, qua bis quinque notat numerante Latino 
19.620	calculus, haec Graecis chi scribitur, et mediat rho, 
19.621	cuius apex et sigma tenet, quod rursus ad ipsam 
19.622	curuatum uirgam facit o uelut orbe peracto. 
19.623	nam rigor obstipus facit, quod in Hellade iota est. 
19.624	tau inde breui stilus ipse retro a(que) cacumine ductus 
19.625	efficit, atque ita sex, quibus omni nomine nomen 
19.626	celsius exprimitur, coeunt elementa sub uno 
19.627	indice, et una tribus formatur littera uirgis. 
19.628	sex itaque una notas simul exprimit, ut tribus una 
19.629	significet uirgis dominum simul esse ter unum, 
19.630	et deus in Christo est, quem sumpto corpore nasci 
19.631	pro nobis uoluit trinae concordia mentis. 
19.632	idque sacramenti est, geminae quod in utraque uirgae 
19.633	ut diducta pari fastigia fine supinant, 
19.634	infra autem distante situ parili pede constant 
19.635	adfixaeque sibi media conpage cohaerent 
19.636	et paribus spectant discreta cacumina summis. 
19.637	has inter medio coeuntibus insita puncto 
19.638	uirga quasi sceptrum regale superbius extat, 
19.639	significans regnare deum super omnia Christum, 
19.640	qui cruce dispensa per quattuor extima ligni 
19.641	quattuor adtingit dimensum partibus orbem, 
19.642	ut trahat ad uitam populos ex omnibus oris. 
19.643	et quia morte crucis cunctis deus omnia Christus 
19.644	extat in exortum uitae finemque malorum, 
19.645	alpha crucem circumstat et CD, tribus utraque uirgis 
19.646	littera diuersam trina ratione figuram 
19.647	perficiens, quia perfectum est mens una, triplex uis. 
19.648	alpha itidem mihi Christus et o, qui summa supremis 
19.649	finibus excelsi pariter conplexus et imi 
19.650	uictor et inferna et pariter caelestia cepit 
19.651	effractisque abysis caelos penetrauit apertos, 
19.652	uictricem referens superata morte salutem. 
19.653	utque illum patriae iunxit uictoria dextrae, 
19.654	corporeum statuit caelesti in sede tropaeum 
19.655	uexillumque crucis super omnia sidera fixit. 
19.656	illa igitur species, quam fur agitatus auaris 
19.657	in cassum furiis pendente refixerat unco 
19.658	pollutaque manu sancta amandauerat aula, 
19.659	hoc opere est perfecta, modis ut consita miris 
19.660	aeternae crucis effigiem designet utramque, 
19.661	ut modo, si libeat spectari comminus ipsam, 
19.662	prompta fides oculis; nam reddita fulget in ipso 
19.663	quo fuerat prius apta loco et uelamine clausi 
19.664	altaris faciem signo pietatis adornat. 
19.665	ergo eadem species formam crucis exerit illam, 
19.666	quae trutinam aequato libratam stamine signat 
19.667	subrectoque iugum concors temone figurat, 
19.668	siue superciliis a fronte iugantia uultum 
19.669	lumina transuersis imitatur cornibus arbor 
19.670	ardua, qua dominus mundo trepidante pependit 
19.671	innocuum fundens pro peccatore cruorem. 
19.672	huic autem, solido quam pondere regula duplex 
19.673	iungit, in extrema producti calce metalli 
19.674	parua corona subest uariis circumdata gemmis. 
19.675	hac quoque crux domini tamquam diademate cincta 
19.676	emicat aeterna uitalis imagine ligni. 
19.677	hanc fur ille sui toto de corpore furti 
19.678	intactam ferro, quo cetera fregerat, unam 
19.679	liquit, et ut capto tunc discinctoque refusis 
19.680	uestibus elapsae ceciderunt fragmina praedae, 
19.681	uisa rei species tunc inuentoribus ipsis 
19.682	ancipiti motu confudit pectora. gaudent 
19.683	inuentis, sed fracta dolent; cum quaerere causam 
19.684	incipiunt, cautum simul audacemque latronem 
19.685	mirantes, caecum fractis cautumque relictis, 
19.686	tunc ille adtonitis crimen numenque fatetur; 
19.687	mente etenim totum conciderat, hoc tamen unum 
19.688	numine seruarat, quo crux inclusa uetabat 
19.689	quamlibet audacem segni uirtute latronem. 
19.690	ipse fatebatur mentis scelus atque crucis uim 
19.691	contestans, quotiensque manus armasset in illam 
19.692	in cruce consertam socia conpage coronam, 
19.693	ceu fractas totiens ictu cecidisse recusso 
19.694	brachiaque aegra sibi neruis stupuisse solutis. 
19.695	hic libet in miserum paucis insurgere furem: 
19.696	infelix, quae tanta tuam dementia mentem 
19.697	uerterat, ut tanto reprehensus lumine ueri 
19.698	non festinares omnem praeuertere cursu 
19.699	indagem reuolans, ut furtum sponte referres? 
19.700	tantane uis animum tenebris oppressit auarum, 
19.701	auderes illam ut gremio tibi condere partem, 
19.702	quam totiens arcente deo uiolare timebas? 
19.703	dic mihi, qua pauor ille tuus fugiebat et unde 
19.704	rursus, ut intrepidum praeceps audacia sensum 
19.705	tam male durabat, pauidus contemptor et idem 
19.706	eiusdem sceleris speciem diuersus abibas 
19.707	perfidiaeque fidem diuiso pectore miscens? 
19.708	uirtutem crucis et signum inuiolabile Christi 
19.709	credebas metuendo idem contingere ferro 
19.710	et quod noscebas metuens portando negabas? 
19.711	sed tamen inpietas tua nec tibi profuit, et nos, 
19.712	stultitiam confesse tuam diuinaque signa, 
19.713	fecisti magno crucis exultare triumpho. 
19.714	ergo relinquamus captum iam incessere furem, 
19.715	cui satis ad poenam est spoliatae fraudis egestas. 
19.716	nunc ad te, ueneranda dei crux, uerto loquellas 
19.717	gratantesque tua concludam laude profatus: 
19.718	o crux magna dei pietas, crux gloria caeli, 
19.719	crux aeterna salus hominum, crux terror iniquis 
19.720	et uirtus iustis lumenque fidelibus. o crux, 
19.721	quae terris in carne deum seruire saluti 
19.722	inque deo caelis hominem regnare dedisti; 
19.723	per te lux patuit ueri, nox inpia fugit. 
19.724	tu destruxisti credentibus eruta fana 
19.725	gentibus, humanae concors tu fibula pacis 
19.726	concilians hominem medii per foedera Christi. 
19.727	facta hominis gradus es, quo possit in aethera ferri. 
19.728	esto columna piis tu semper et anchora nobis, 
19.729	ut bene nostra domus maneat, bene classis agatur 
19.730	in cruce nixa, fide et de cruce nancta coronam. 
20.1	Saepe boni domini caris famulantur alumnis 
20.2	mente pia, patrio subiecta tuentur amore 
20.3	mancipia hisque fauent cura propiore fouendis, 
20.4	quos magis indiguos opis et uirtute carentes 
20.5	affectu rimante uident. et si quis eorum, 
20.6	moris ut humani sollemnis postulat usus, 
20.7	uotum aliquod celebrare uelit neque possit egenis 
20.8	id patrare opibus, studio curatur erili 
20.9	seruus inops, cui diues opum, qua pauper egebat, 
20.10	contulerit dominus cumulandae inpendia mensae. 
20.11	haec mihi condicio est data sub Felice patrono; 
20.12	nulla mihi ex me sint, ut sint mihi cuncta per illum; 
20.13	namque ad natalem nunc ipsius, ut quidem et ante 
20.14	praeteritis quibus ista dies mihi floruit annis, 
20.15	non erat unde epulum uotis sollemne pararem, 
20.16	instabatque dies, nec adhuc mihi prompta facultas 
20.17	ex aliquo suberat; subito ecce patronus abundans 
20.18	unde dapem largam struerem geminos dedit una 
20.19	cum iunice sues, quorum de carne cibatis 
20.20	pauperibus nos materiam ex animalibus isdem 
20.21	sumpsimus, egregiis quonikm miracula signis 
20.22	per pecudes ipsas nuper deus edidit, alta 
20.23	destimulans ratione homines adtendere Christo 
20.24	nec desiderium carnis praeferre fidei; 
20.25	namque ad auaritiae nostrae lacrimabile probrum 
20.26	per pecora humanae rationis egentia summum 
20.27	signa dedisse deum, series recitanda docebit. 
20.28	non adficta canam, licet arte poematis utar. 
20.29	historica narrabo fide sine fraude poetae; 
20.30	absit enim famulo Christi mentita profari. 
20.31	gentibus hae placeant ut falsa colentibus artes; 
20.32	at nobis ars una fides et musica Christus, 
20.33	qui docuit miram sibimet concurrere pacem 
20.34	disparis harmoniae quondam, quam corpus in unum 
20.35	contulit adsumens hominem, qui miscuit almum 
20.36	infusa uirtute deum, ut duo conderet in se 
20.37	distantesque procul naturas redderet unum; 
20.38	ut deus esset homo, deus est homo factus ab ipso 
20.39	qui deus est genitore deo, cui gratia non est, 
20.40	sed natura, quod est summi patris unicus heres, 
20.41	solus habens proprium, quod munere praestat habere 
20.42	his, quibus alma fides dederit diuina mereri. 
20.43	ille igitur uere nobis est musicus auctor, 
20.44	ille Danid uerus, citharam qui corporis huius 
20.45	restituit putri dudum conpage iacentem, 
20.46	et tacitam ruptis antiquo crimine chordis 
20.47	adsumendo suum dominus reparauit in usum, 
20.48	consertisque deo mortalibus omnia rerum 
20.49	in speciem primae fecit reuirescere formae, 
20.50	ut noua cuncta forent, cunctis abeunte ueterno. 
20.51	hanc renouaturus citharam deus ipse magister, 
20.52	ipse sui positam suspendit in arbore ligni 
20.53	et cruce peccatum carnis perimente nouauit. 
20.54	atque ita mortalem numeris caelestibus aptam 
20.55	conposuit citharam uariis ex gentibus unam, 
20.56	omnigenas populos conpingens corpus in unum. 
20.57	inde lacessitis fidibus de pectine uerbi 
20.58	uox euangelicae testudinis omnia conplet 
20.59	laude dei; toto Christi chelys aurea mundo 
20.60	personat innumeris uno modulamine linguis, 
20.61	respondentque deo paribus noua carmina neruis. 
20.62	sed referam ad mea coepta pedem; nam tempus et hora est 
20.63	promissas offerre dapes, adponere uobis 
20.64	prandia sollicitas caste sumenda per aures. 
20.65	non ueteri repetam quae sum dicturus ab aeuo; 
20.66	ante dies paucos istic spectata profabor. 
20.67	uenerat huc quidam placitum sibi soluere uotum 
20.68	urbis Abellinae de finibus aduena nostris 
20.69	sedibus. hic porcum studio curante paratum\' 
20.70	dilatumque diu, ut simul annis atque. sagina 
20.71	cresceret, huc illinc perduxerat; atque ubi uenit, 
20.72	pingue pecus uoti iugulat de more uouentum. 
20.73	fama suis magni per egentum accenderat acrem 
20.74	ora famem et cuncti magnae spe partis hiantem 
20.75	tendebant ad opima senes conuiuia faucem.\' 
20.76	interea largitor inops non partibus aequis 
20.77	diuidit incisas carnes, medium suis aufert 
20.78	sinciput et tantum secti coquit intima uentris 
20.79	solaque pauperibus caesi uitalia porci 
20.80	diuidit ac totum sibi corpus habere relinquit, 
20.81	et uotum conplesse putat laetusque redire 
20.82	incipit, ausus eas iumento inponere secum 
20.83	reliquias, et in his placiti se pignora uoti 
20.84	sancta referre domum male credulus, in quibus idem 
20.85	damnum animae nodumque uiae portabat auarus. 
20.86	denique mox nec mille uiam permissus abire 
20.87	passibus elucente die simul aggere plano, 
20.88	non tenebris pauitante nec offendente salebris, 
20.89	lapsus equo et quasi fixus humi se tollere rursus 
20.90	ad consistendum reparato robore surgens 
20.91	non potuit coepitque pedes clamare ligatos 
20.92	idque probare iacens plantis quasi conpede iunctis. 
20.93	hic aliud mirum casu sociatur in ipso; 
20.94	nam dum illum tanta cum debilitate iacentem 
20.95	maesta propinquorum circumstat turba suorum, 
20.96	iumentum, cui sola oneri porcina manebat, 
20.97	ascensore sui \'uacuum et ductore relictum 
20.98	sponte sua sese nullo flectente refrenans, 
20.99	tamquam offendiculi causam cognosceret ultro 
20.100	aut aliquem prohibere uiam, qua coeperat ire, 
20.101	uidisset, sic fugit, iter cursumque retorsit, 
20.102	et properante gradu recucurrit ad hospita tecta 
20.103	omnibus anteuolans, quos lapsi attenta tenebat 
20.104	cura uiri, qua paulatim quasi corpore fracto 
20.105	nitentem et genibus rigidis prodire negantem 
20.106	caecaque uincla pedum pariter meritumque ruinae 
20.107	illius et poenae lacrimosa uoce fatentem 
20.108	luce palam, manibus graue subuectentibus aegri 
20.109	corpus, fida cohors sanctas referebat in aulas, 
20.110	orantem medici Felicis ad ipsa reduci 
20.111	limina, mox illic certum reperire medellam. 
20.112	illum homines interque manus interque cateruas 
20.113	in sacra uectetum mirantibus atria turbis 
20.114	dispositi trino per longa sedilia coetu 
20.115	obstipuere senes, inopum miserabile uulgus 
20.116	et socio canae residentes agmine matres. 
20.117	praeterea multi, sua quos deuotio sanctis 
20.118	aedibus attulerat diuersis eminus oris, 
20.119	uiderunt insigne pium, cum tempore eodem, 
20.120	immo die, tam mira foret mutatio rerum. 
20.121	idem homo, qui paulo ante suo digressus ab isdem 
20.122	liminibus gressu, nunc ipse redux alienis 
20.123	infertur pedibus, subuecto corpore pendens. 
20.124	parte alia stratus nullo seruante sequentum 
20.125	hospitis ante fores etiam nunc carne suilla 
20.126	stabat onustus equus, neque quisquam notior illi 
20.127	adstiterat, cui cura foret releuare grauatum 
20.128	fasce suo et notis reducem subducere tectis. 
20.129	ille tamen uelut humana ratione repletus 
20.130	quaerentique suos et protinus opperienti 
20.131	adstiterat similis, certo uestigia seruans 
20.132	fixa loco, simul aure micans et naribus efflans 
20.133	adsuetorum hominum notos quaerebat odores. 
20.134	mirum erat hospitibus, quaenam fuga, qui status ille 
20.135	esset equi, notumque animal faciebat amicis 
20.136	ambiguum noua forma rei, neque quisquam erat index 
20.137	accidui, cunctis illum stipantibus intus, 
20.138	qui fuerat manibus sanctam portatus in aulam 
20.139	martyris, aeger ubi sancto pro limine fusus, 
20.140	corpore proiecto et complexis postibus haerens, 
20.141	oscula figebat supplex fletuque lauabat 
20.142	seque recognoscens proprii caput esse doloris, 
20.143	tales sese ipsum dabat accusando querellas: 
20.144	o mihi, qui talem merui desumere poenam 
20.145	hac in sede miser, qua, si miser adueniat quis, 
20.146	efficitur felix! sed iustum parque maligno 
20.147	me fateor merito exitium cepisse patique, 
20.148	ut reus ipsa inter modo limina puniar ardens 
20.149	exurente pedes simul et stringente dolore, 
20.150	in quibus, heu demens! oblati munera uoti 
20.151	fraude fidem uiolans conuerti in damna salutis. 
20.152	est tamen, est aliquid, fateor, quod dicere possim 
20.153	iam mihi mutari grata uice tristia laetis 
20.154	atque ipsas animo iam prosperiora tuenti 
20.155	infractis coepisse malis dulcescere poenas, 
20.156	ex quibus haec nunc ipsa mihi bene gratia uenit, 
20.157	qua factum est mihi nunc, ut tam cito tangere rursus 
20.158	limina Felicis misero ueneranda liceret. 
20.159	nam mihi si nullus uel si leuis iste fuisset 
20.160	casus, ut adreptum possem pertendere cursum, 
20.161	tunc magis infelix de prosperitate fuissem, 
20.162	mansisset quia culpa nocens neque uulnus adactum 
20.163	intus in ossa animae sensissem carne rebelli. 
20.164	occultasset enim meriti discrimen iniquo 
20.165	corporis inlaesi uigor et uinxisset inertem 
20.166	mens durata reum, nisi lapsum poena ligasset. 
20.167	ergo potens medice in domini tu nomine Christi 
20.168	Felix, iam satis hoc tibi sit dominoque potenti, 
20.169	quod non ira mihi, pietas sed amica saluti 
20.170	supplicium peperit, deuinctum ut corpore culpa 
20.171	solueret. ecce malum seruum refugamque uoracem 
20.172	iure retraxisti iniectis pro crimine uinclis. 
20.173	debitor infelix teneor constringor aduror, 
20.174	propositus cunctis diuini forma timoris. 
20.175	mentibus haec omnes trepidis adtendite, quae nunc 
20.176	me miserum reliquis documento ferre uidetis. 
20.177	numquid enim hoc errore carent aliqui? sed in uno 
20.178	exemplum fieri placuit, quo sit mea poena 
20.179	et praeiudicium quibus emendatio non est. 
20.180	sed iam parce tuo misero, precor, optime Felix, 
20.181	parce libens, succurre fauens; dolor ultimus urget 
20.182	clamosas iterare preces; festinus adesto, 
20.183	ne mors praeueniat medicum festina morantem. 
20.184	sed scio quod domini manus haec, quae uerberat et quae 
20.185	parcet in ore tuo; mihi tantum tu modo fesso 
20.186	iamque fatiscenti propera laxare catenam, 
20.187	quam tu, sancte, uides, ego sentio; sicut operto 
20.188	clam tacitus uinclo fugitiui membra ligasti, 
20.189	sic inuisibili medicina solue reuersum. 
20.190	talia clamantem, dum postibus haeret in ipsis 
20.191	Felicis sancti lambensque per oscula tergit, 
20.192	adtonitis illum pia turba et cernit et audit 
20.193	coetibus; ipse iacens etiam nunc erigitur spe 
20.194	increpitatque moras omnes et tarda suorum 
20.195	obsequia. adferri porcum totasque iubet mox 
20.196	pauperibus reddi partes, sibi uiuere tantum 
20.197	concedi petit atque inopum saturamine pasci. 
20.198	certatim socii cito iussa fidelia curant. 
20.199	itur ad hospitium notum, deponitur illic 
20.200	sarcina iumento, carnes in frustra secantur, 
20.201	et diuisa coquit spumantibus ignis aenis. 
20.202	cocta inportantur patulis numerosa catinis. 
20.203	exsaturata fames inopum gratantia reddit 
20.204	uerba deo et ueniam petit ut placata datori. 
20.205	nec mora, confestim uoti ratione soluta 
20.206	debitor ille intus meritae conpage catenae 
20.207	soluitur et pedibus domino miserante refectis 
20.208	tamquam liber equus uel ruptis cassibus ales 
20.209	euolat et cerui salientis imagine currit. 
20.210	mira fides oculis obtenditur. omnia gaudent 
20.211	tam facili pietate dei tantumque ualenti 
20.212	Felicis merito, ut coram adsit Christus in illo, 
20.213	pro meritis hominum moderans in utroque potenter, 
20.214	ut resipiscenti medicus sit et ultor iniquo. 
20.215	cernite enim, quantae fuit illa iniuria fraudis, 
20.216	qua miser ille prius diuiserat inter egentes 
20.217	seque suem atque istic, ubi totum reddere uotum 
20.218	debuerat, solum caput intestinaque porci 
20.219	carpserat et reliquam toto sibi corpore partem 
20.220	fecerat inprudens atque inprobus, et tamen ipsa, 
20.221	qua miser extiterat, factus mox fraude beatus 
20.222	commutante deo pietatis uerbere culpam. 
20.223	talis enim censura dei est, sic temperat alti 
20.224	pondera iudicii deus arbiter et pater et rex, 
20.225	omnibus ut placidam moderato examine libret 
20.226	iustitiam, et leuior mixta bonitate potestas 
20.227	ante reos moneat stimulo quam fulmine perdat, 
20.228	ut si profuerit praemissi uerberis ictus, 
20.229	salua salus homini redeat commissa pigenti. 
20.230	at si quis sacri monitus terrore flagelli 
20.231	noluerit sentire plagam, incuratus abibit 
20.232	seruatusque neci perfectam sentiet iram. 
20.233	ille igitur miser ante, dehinc mox ipse beatus 
20.234	tali sanatus carnemque animamque medella. 
20.235	sed quia cognouit causam agnoscensque iacenter 
20.236	paenituit, meritum curae sibi semet in ipso 
20.237	repperit inque breui est expertus utrumque, quod omnes 
20.238	iusta lege manet diuinae pacis et irae 
20.239	ius et opus, maneat uindex ut iure superbos 
20.240	poena reos, pietas seruet miserata fatentes. 
20.241	ergo relaxatis alacer uestigia uinclis 
20.242	idem ex incolumi cito debilis et cito liber 
20.243	ex modo captiuo laeta cum uoce redibat, 
20.244	insultans uelut ille olim, quem matris ab aluo 
20.245	claudentem in uerbo domini Petrus atque Iohannes 
20.246	iusserunt ualidis in saltum exsurgere plantis. 
20.247	dignus et hic pauper speciosae limine portae, 
20.248	quem deus ipse, Petri deus et Felicis, eadem 
20.249	nunc uerbi uirtute sui sanauit apud nos 
20.250	de casu claudum modo, qua sanauerat olim 
20.251	ex utero claudum, qua nunc ope laetus abibat; 
20.252	quique preces maestas in uulnere fuderat intus, 
20.253	ecce foris sano reddebat corpore grates: 
20.254	quidnam ego Felici possim redhibere patrono? 
20.255	quas illi referam tanto pro munere digne 
20.256	tam cito de tanto sanatus uulnere grates?. 
20.257	non pretium statui medico aut fastidia lecti 
20.258	tristia sustinui, neque per scalpella uel ignes 
20.259	aut male mordaces uario de gramine sucos, 
20.260	saeuior et morbis et uulneribus medicina 
20.261	in corpus grassata meum est, uelut accidit illis, 
20.262	quos humana manus suspecta uisitat arte. 
20.263	semper et incerto trepidos solamine palpat. 
20.264	en ego per breue nunc spatium perlatus ad ipsum 
20.265	Felicis sancti solium et proiectus in ipso 
20.266	limine tam gelido quam duro in marmore fractus 
20.267	atque dolens iacui, et solus mihi sermo precandi, 
20.268	sola fides medicina fuit; nullum adfore uidi 
20.269	et sensi medicum. quisnam hic medicus nisi Christus 
20.270	ipse uel a Christo Felix de nomine Christi 
20.271	et uirtute potens? neutrum illo in tempore sensi, 
20.272	et tamen ipse fuit praesens in utroque, uel ut me 
20.273	peccantem argueret cito sanaretque dolentem. 
20.274	par modus in specie uaria mihi castigantis 
20.275	parcentisque fuit domini. sanator et ultor 
20.276	luminibus latuit, poena atque medella refulsit. 
20.277	nunc ego iam pleno perfectis ordine notis 
20.278	ibo domum gaudens medico tutusque patrono 
20.279	aeternum Felice mihi; non iam ulla uerebor 
20.280	occursura mihi uelut ante pericla uiarum; 
20.281	namque periclum aberit, quia causa soluta pericli est. 
20.282	non resoluta fides me uinxerat, et modo soluit 
20.283	rite soluta fides; tamen alliget, oro, tuus me 
20.284	semper amor, Felix. istam mihi necte catenam, 
20.285	qua tibi me numquam nec mors nec uita resoluat. 
20.286	uerum omnes, quicumque meos uidere dolores 
20.287	inque tuo merito magnis insignibus altam 
20.288	conspexere manum Christi, cognoscere debent, 
20.289	quantum illis mea poena boni prouiderit, ut iam 
20.290	praecaueant de terrenis sibi parcere rebus 
20.291	et, lucra dum captant, adquirere damna salutis. 
20.292	nam si de uili pecudis mihi carne alimentum 
20.293	pauperibus fraudasse malo fuit, ecquid in illis, 
20.294	qui male diuitias uano amplectuntur amore 
20.295	defossisque suo pariter cum corde metallis 
20.296	incubitant atque haec latitare superflua produnt, 
20.297	quae proprio longe secreta tuentur ab usu? 
20.298	quid facient? quidnam pro se tibi, Christe, loquentur, 
20.299	tantorum qui partem inopum inuasere nec ullam 
20.300	apposuere sibi de re superante salutem? 
20.301	unus abit missus. nunc mensae grata secundae 
20.302	fercula ponemus; sed quamuis rursus eandem 
20.303	diuerso carnem conditam iure feremus. 
20.304	namque aliud uobis iterum, quod de sue mirum 
20.305	lusit opus Felix, mira nouitate retexam. 
20.306	tempore res prior est; sed nostris ante libellis 
20.307	praeterita, in praesens tempus seruata canetur. 
20.308	nec refert, quod opus quo sit sub tempore gestum, 
20.309	unus erit quoniam uariis operator in annis, 
20.310	qui diuersa facit sanctorum in laude suorum 
20.311	omnibus in terris rerum miracula Christus. 
20.312	agricolae quidam de nostris longius oris 
20.313	Apula trans urbem Beneuentum rura colentes 
20.314	de grege setigero multis a fetibus unum 
20.315	lactea adhuc tenero pulsantem sumina rostro 
20.316	excerpsere sibi et curatum tempore multo 
20.317	pauerunt in nota suem, et coepere paratum 
20.318	ducere sacratam sancti Felicis ad aulam, 
20.319	corpore de magno ut multos mactatus egenos 
20.320	pasceret et saturo gauderet paupere martyr. 
20.321	sed grauis aruina porcus superante pedum uim 
20.322	non potuit se ferre diu primoque uiarum 
20.323	limine succubuit sibimet neque deinde moueri 
20.324	uoce manu stimulis potuit. liquere iacentem 
20.325	hospitibusque suis commendauere relictum 
20.326	maerentes domini. mens anxia nutat in anceps; 
20.327	nam uoti reuocare uiam pia pectora nolunt; 
20.328	rursum Felicis ueneratum limina longe, 
20.329	ire pudet uacuos deuoti muneris. ergo 
20.330	ambiguis talis sententia mentibus haesit, 
20.331	ut totidem lectos eadem de gente minores 
20.332	\'ad sua uota legant, quot erat prouectus in annos 
20.333	ille, sua pressus qui mole manebat iners sus, 
20.334	quod deuota fides obstricti debita uoti 
20.335	maturare parans tali ratione putauit, 
20.336	pluribus ut modicis unum pensaret opimum. 
20.337	ergo sacrum huc uenere locum uotisque patratis 
20.338	hospitium rediere suum non comminus istinc. 
20.339	nam tum forte domos, quae circa martyris aulam, 
20.340	inplerat solitis denseta frequentia turbis. 
20.341	propterea procul hinc secreto in rure remotam 
20.342	contenti subiere casam, qua mane parabant 
20.343	ad reditum proferre pedem, cum prima ruberet 
20.344	parturiens aurora diem. tuguri fore aperta 
20.345	hospes homo egreditur tecto notumque suem uir 
20.346	conspicit ante fores mirando adstare paratu. 
20.347	tamquam se missum domino loqueretur adesse 
20.348	atque salutanti similis uestigia lambit 
20.349	gaudentis domini et gestu subgrunnit alumno 
20.350	blandus et olfaciens motando dat oscula rostro 
20.351	seque quasi uotum debere agnoscat erile, 
20.352	ingerit et tardos inuitat gutture cultros. 
20.353	quo duce, quaeso, uias ignotis finibus egit 
20.354	quosue pedes, tam longe ut posset currere, sumpsit, 
20.355	qui breuibus spatiis in primo fine uiarum 
20.356	defecit fluidae depressus mole saginae? 
20.357	certe nulla manus tantum pecus aggere longo 
20.358	nec sinus aduexit nec mens sua tam spatiosam 
20.359	ignota regione uiam penetrare subegit, 
20.360	quando homines etiam et mentis ratione uigentes 
20.361	perque ignota regi faciles interprete lingua, 
20.362	si tamen hi careant duce, quo uia luceat illis, 
20.363	caecus in externis regionibus inplicat error. 
20.364	quisnam igitur direxit iter suis? unde uoluntas, 
20.365	qua dominos sequeretur, ei uel sensus, ut esset 
20.366	conscius ad uotum se longa aetate paratum? 
20.367	unde haec cura fuit pecori, quae rara fideles 
20.368	excitat, ut, tamquam proprio culpabilis actu 
20.369	pigra remansisset, sancto sus icta timore 
20.370	contractam remanendo sibi ueniendo piare 
20.371	curaret culpam et uitium pensaret inertis 
20.372	desidiae, quamuis sero comitata profectos 
20.373	obsequio dominos? patet admirabile monstrum 
20.374	caelesti dicione datum tanto suis auso, 
20.375	solus ut iret iter longum, tantoque fuisse 
20.376	ingenio porcum, ignotis ut tramite recto 
20.377	dirigeret spatiis. quid et hoc quam grande, quod illum 
20.378	Transbeneuentanis huc finibus aduenientem, 
20.379	publica seu medii se strata per aggeris audax 
20.380	miserit, occursus nusquam cepere frequentes, 
20.381	siue per occultos egit uestigia saltus, 
20.382	nulla manus ferro, fera uel fuit obuia morsu. 
20.383	quae solum duxit manus aut protexit euntem? 
20.384	nempe oculos aliqua celatus nube fefellit 
20.385	aere uel raptus uento mage quam pede uenit 
20.386	et subita hospitium domini delapsus ab aura 
20.387	constitit ignoto pro limine quadrupes hospes. 
20.388	dicam aliud prope uicini mirabile signi. 
20.389	nam genere abiunctam, pecus armentale, iuuencam 
20.390	quidam homines aeque longinqua huc sede profecti 
20.391	secretam primo lactantis ab ubere matris 
20.392	nutrierant nostris uotiuo munere pactam 
20.393	pauperibus, magna quos istic plebe coactos 
20.394	larga ope multorum Felicis gratia pascit.\' 
20.395	ergo ubi iam membris uitula exultabat adultis, 
20.396	facta per excretum iam corpus idonea uoto, 
20.397	promouere domo; sed, qui mos esse uidetur 
20.398	persoluenda piis longe sua uota ferentum 
20.399	martyribus plaustro subiungere, quo ueherentur, 
20.400	adgressi hanc uoluere iugo subiungere, quamuis 
20.401	insuetam, tamen ut mitem iam mente subacta 
20.402	usibus humanis, quibus illam e congrege coetu 
20.403	sustulerant domini paruam et tectisque cibisque 
20.404	miscuerant; hinc ut domita feritate putantes 
20.405	sub iuga se facilem docili ceruice daturam, 
20.406	sollicitant palpante manu et conantur in artum 
20.407	ducere; at illa sibi solitos adludere tactus 
20.408	credula consentit primum sequiturque uocantes. 
20.409	uerum ubi iam propiata iugo conspexit habenas 
20.410	ceruicique suae persensit lora parari, 
20.411	indignata dolis et permutata repente 
20.412	fit fera, nec ceruice iugum nec uincula collo 
20.413	suscipit et uictis manibus lorisque recussis 
20.414	prosilit a coetu retinentum et deuia longe 
20.415	rara petit, fugiens dominos adsuetaque tecta. 
20.416	nec procul ex oculis hominum de more ferino 
20.417	se rapit et caecis fugitiuam saltibus abdit; 
20.418	nam fugiens dominos abeuntes eminus adstans\' 
20.419	sic fugit, ut non se patiatur rure relinqui. 
20.420	denique ubi iunctum gemino boue tendere plaustrum 
20.421	conspicit, humanum sapit et quasi conscia uoto 
20.422	deberi sese, comes incipit esse profectis. 
20.423	nec longe comes est, tardis comes orbibus ire 
20.424	spernit, et excursu uelut insultante gementes 
20.425	praeteruecta rotas lenti moliminis agmen 
20.426	respicit anteuolans nec iam timet ad iuga cogi, 
20.427	inuisoque prius fit amica et praeuia plaustro, 
20.428	donec sacratam uentum Felicis ad aulam. 
20.429	illic sponte gradum sistit seseque uocanti 
20.430	adplicat et tamquam uoti rea gaudet in ipso 
20.431	stare loco, propriam cui debet uictima caedem. 
20.432	illa rebellis et humanis non subdita uinclis 
20.433	ducitur ad placidam nullo luctamine mortem; 
20.434	intemerata iugis submittens colla securi, 
20.435	pauperibus factura cibos de corpore caeso, 
20.436	laeta suum fundit dominorum in nota cruorem. 
20.437	quorsum istaec? numquid pecudum est, ut apostolus inquit, 
20.438	cura deo? sed qui propter nos omnia fecit, 
20.439	omnia pro nobis operatur in omnibus auctor 
20.440	atque per ignaras pecudes operantia nobis 
20.441	signa facit, brutas per clara insignia mentes 
20.442	sollicitans firmare fidem et confidere uero, 
20.443	ut dominum dociles linguis in uerba solutis 
20.444	non taceant homines, quem signis muta loquuntur. 
21.1	Candida pax grata nobis uice temporis annum 
21.2	post hiemes actas tranquillo lumine ducit 
21.3	signatamque diem sancti Felicis honore 
21.4	securis aperit populis. gaudere serenis 
21.5	mentibus abstersa diri caligine belli 
21.6	suadet ouans Felix, quia pacis et ipse patronus 
21.7	cum patribus Paulo atque Petro et cum fratribus almis 
21.8	martyribus regem regum exorauit amico 
21.9	numine Romani producere tempora regni 
21.10	instantesque Getas ipsis iam faucibus urbis 
21.11	pellere et exitium seu uincula uertere in ipsos, 
21.12	qui minitabantur Romanis ultima regnis. 
21.13	nunc igitur pulsa formidine ut imbribus actis 
21.14	respicere expulsas nubes, praesentia rerum 
21.15	praeteritis conferre iuuat. quam taetra per istos, 
21.16	qui fluxere dies, elapso nox erat anno, 
21.17	cum furor accensus diuinae motibus irae 
21.18	inmisso Latiis arderet in urbibus hoste! 
21.19	nunc itidem placidi spectate potentia Christi 
21.20	munera; mactatis pariter cum rege profano 
21.21	hostibus Augusti pueri uictoria pacem 
21.22	reddidit, atque annis tener idem fortis in armis 
21.23	praeualuit uirtute dei et mortalia fregit 
21.24	robora sacrilegum Christo superante tyrannum. 
21.25	sed quid ego hinc modo plura loquar, quod non speciale 
21.26	esse mei Felicis opus res publica monstrat? 
21.27	pluribus haec etenim causa est curata patronis, 
21.28	ut Romana salus et publica uita maneret. 
21.29	hic Petrus, hic Paulus proceres, hic martyres omnes, 
21.30	quos simul innumeros magnae tenet ambitus urbis 
21.31	quosque per innumeras diffuso limite gentes 
21.32	intra Romuleos ueneratur eclesia fines, 
21.33	sollicitas simul inpenso duxere precatu 
21.34	excubias. Felix meus his uelut unus eorum, 
21.35	in precibus pars magna fuit; sed summa petiti 
21.36	muneris ad cunctos, nulli priuate refertur. 
21.37	ergo pedem referam; sat enim mihi pauca locuto, 
21.38	unde nihil proprium meritis Felicis adesset; 
21.39	nec reticere tamen potui, quia portio laudis 
21.40	hinc quoque Felici suberat, quod summa potestas 
21.41	rexque potens regum Christus deus omnibus una 
21.42	adnuerat sanctis, quibus in grege supplice mixtum 
21.43	Felicem parili audiuit pietate benignus. 
21.44	parcam igitur propriis adiungere publica donis 
21.45	munera priuatosque canam Felicis honores, 
21.46	quaeque suis proprie gerit hic in sedibus, edam. 
21.47	unde igitur faciam texendi carminis orsum? 
21.48	quae bona Felicis referam? quae multa per omnes 
21.49	passim agit, expediam magis, anne domestica dicam 
21.50	munera, quorum ego sum specialis debitor illi? 
21.51	haec potius repetam, mihi quae conlata meisque 
21.52	sat memini; et quia praeteritis magis illa libellis 
21.53	dicta mihi, quae partim aliis permixtaque nobis 
21.54	praestitit, ex his nunc opibus, quas largiter in nos 
21.55	contulit, hunc animo texam gratante libellum, 
21.56	et contra solitum uario modulamine morem, 
21.57	sicut et ipse mihi uarias parit omnibus annis 
21.58	materias, mutabo modos serieque sub una, 
21.59	non una sub lege dati pede carminis ibo. 
21.60	nam quasi fecundo sancti Felicis in agro 
21.61	emersere noui flores, duo germina Christi, 
21.62	Turcius ore pio, florente Suerius aeuo, 
21.63	et pariter sanctae matres similesque puellae, 
21.64	Alfia qualis erat soror illa Philemonis olim 
21.65	nobilis, in titulo quam signat epistola Pauli, 
21.66	et simul Eunomia aeternis iam pacta uirago 
21.67	in caelo thalamis, quam matris ab ubere raptam 
21.68	festino placitam sibi Christus amore dicauit 
21.69	unguentoque sui perfudit nominis, unde 
21.70	tincta comas animae et mentis caput uncta pudicum 
21.71	spirat eo sacros sponsi caelestis odores; 
21.72	haec Melani soror est simul et quasi filia, cuius 
21.73	haeret ouans lateri germanum nacta magistrum. 
21.74	quae simul astrictae diuinis dotibus ambae 
21.75	uirtutum uarias ut uiua monilia gemmas 
21.76	mentibus excultis specioso pectore gestant. 
21.77	has procerum numerosa cohors et concolor uno 
21.78	uellere uirgineae sequitur sacra turba cateruae. 
21.79	Eunomiam hinc Melani doctam sub principe uoce 
21.80	formantem modulis psalmorum uasa modestis 
21.81	auscultat gaudens dilecto Christus in agno, 
21.82	quod modulante deo benedictas paruula princeps, 
21.83	sanctorum comites, casto regat ore choreas. 
21.84	haec igitur mihimet meditanti congrua suasit\' 
21.85	gratia multimodis inluso carmine metris 
21.86	distinctum uariis imitari floribus hortum, 
21.87	sicut Felicis gremium florere repletum 
21.88	lumine diuerso quasi rus admiror opimum 
21.89	hospitibus multis in eum Christo duce missis 
21.90	Felicique patri denso simul agmine natis 
21.91	pignoribus, subito ut totis habitacula cellis 
21.92	per fines creuisse suos et sobria castos 
21.93	tecta sonare modos tandem sibi uocibus aptis 
21.94	gaudeat hospitiisque suis et corpore et ore 
21.95	ipse sinu pleno dignos miretur alumnos 
21.96	et uirtute pares animas in dispare sexu; 
21.97	sicut oliuarum fecundo in colle nouellas 
21.98	laetatur senior diuino a semine Christi 
21.99	plantator cernens inter sua rura colonos. 
21.100	floreat ergo nouo mihi carminis area prato 
21.101	laudibus et domini, qui conditor oris et artis 
21.102	omnimodae est, uario famulans pede musica currat. 
21.103	iamque intertextis elegus succedat iambis, 
21.104	sit caput herous fundamentumque libello. 
21.105	castis agendus gaudiis et hostiis 
21.106	dies refulsit laude Felicis sacer. 
21.107	quod laude\' dixi, morte\' dictum discite, 
21.108	quia mors piorum iure laus uocabitur, 
21.109	pretiosa domino quae deo rependitur. 
21.110	unde et propheta dicit in uerbo dei 
21.111	uitae probatae in exitu laudem dari, 
21.112	et ante mortem praedicandum neminem 
21.113	Salomonis ore sermo diuinus docet, 
21.114	laudanda quamuis quidam in hac uita gerant 
21.115	nec possit alibi quam sub isto saeculo 
21.116	laus praeparari, quae canenda in exitu est. 
21.117	sed credo, quoniam tota res uitae istius 
21.118	fluitans et anceps lubrico pendet statu, 
21.119	breuique nostram uertit aetatem rota 
21.120	surgens cadensque per salebrosas uias, 
21.121	quibus huius aeui cursus explicandus est: 
21.122	iccirco nos magistra prouidentia 
21.123	monet ante finem nec sibi nec alteri 
21.124	debere quemquam plaudere et confidere; 
21.125	quamuis honesta rectus incedat uia, 
21.126	tamen timere semper offensam pedis, 
21.127	donec peractis usque metam cursibus 
21.128	palmam petitae conprehendat gloriae. 
21.129	quare beatos martyras, quos extulit 
21.130	perfecta uirtus in coronam caelitem, 
21.131	iustis honoris debiti praeconiis 
21.132	celebramus omnes nos eorum posteri 
21.133	confessione Christiani nominis, 
21.134	quibus profuso sanguine ob sanctam fidem 
21.135	proseminarunt frugis aeternae bonum, 
21.136	ut, si ambulemus martyrum uestigiis, 
21.137	paribus parentum perfruamur praemiis. 
21.138	hinc ergo sanctis siue confessoribus 
21.139	seu consecratis passione testibus 
21.140	dies sacratos, in quibus functi diem 
21.141	mortalis aeui morte uitali suum 
21.142	de labe mundi transierunt ad deum,- 
21.143	populi fideles gaudiis sollemnibus 
21.144	honore Christi gratulantes excolunt, 
21.145	ut iste sancti pace Felicis dies, 
21.146	quo clausit olim corporis uitam senex, 
21.147	confessionis ante functus proelia, 
21.148	sed incruento consecratus exitu, 
21.149	post bella uictor pacis adsumptus die 
21.150	uocante Christo liquit exultans humum 
21.151	et in supernas transitum fecit domos, 
21.152	non defraudatus a corona martyris, 
21.153	quia passionis mente uotum gesserat. 
21.154	nam saepe agonem miles intrauit potens 
21.155	uictoque semper hoste confessor redit; 
21.156	sed praeparata mente contentus deus 
21.157	seruauit illum, non coronam martyris 
21.158	negans, sed addens et coronam antistitis, 
21.159	ut incruento palmam adeptus proelio 
21.160	et proeliati possideret praemium 
21.161	confessionis purpurante laurea, 
21.162	uittaque pacis in sacerdotis stola 
21.163	redimitus idem bis coronatus foret 
21.164	confessor atque presbyter Felix dei. 
21.165	hic ergo, uotis quem recolimus annuis, 
21.166	non est agonis, sed sepulturae dies, 
21.167	quo separata ab inuicem substantia 
21.168	animae uolauit ad deum, in terram caro 
21.169	reuersa tumulo conquieuit abdita. 
21.170	et merito sanctis iste natalis dies 
21.171	notatur, in quo lege functi carnea 
21.172	mortalitatis exuuntur uinculis 
21.173	et in superna regna nascuntur deo 
21.174	secumque laetam spem resurgendi ferunt. 
21.175	ego semper istum sic honoraui diem, 
21.176	magis hunc putarem ut esse natalem mihi, 
21.177	quam quo fuissem natus in cassum die. 
21.178	lugendus etenim est ille dignius mihi 
21.179	dies, in istud quo creatus saeculum 
21.180	peccator utero peccatricis excidi 
21.181	conceptus atris ex iniquitatibus, 
21.182	ut iam nocentem pareret me mater mea. 
21.183	maledictus ergo sit dies, quo sum miser 
21.184	ad iniquitates ex iniquis editus. 
21.185	benedictus iste sit natalis et mihi, 
21.186	quo mihi patronus natus in caelestibus 
21.187	Felix ad illam exortus est potentiam, 
21.188	qua me ualeret faece purgatum mea 
21.189	laxare uinclis et redemptum absoluere 
21.190	de luctuosa morte natalis mei. 
21.191	eadem recurrit semper haec cunctis dies 
21.192	acto per orbem circulis anno suis; 
21.193	uerum quotannis innouante gratia 
21.194	diuersitatem munerum, quae dat suo 
21.195	Christus sodali, donet ut Felix mihi, 
21.196	mutatur et non ipsa quae cunctis uenit, 
21.197	uarias meorum carminum causas ferens. 
21.198	uideamus ergo, quid mihi hoc anno nouum 
21.199	attulerit, unde uocibus uernem nouis. 
21.200	non ibo longe, nec procul sumam mihi 
21.201	praeterita tempore aut locis absentia. 
21.202	adsunt, tenentur ipsa dona comminus; 
21.203	uidetis omnes munera hoc anno data 
21.204	nobis in uno iuncta Felicis sinu, 
21.205	mancipia Christi, nobiles terrae prius, 
21.206	nunc uero caelo destinatos incolas, 
21.207	quos Christus ipse, qui crearat diuites, 
21.208	hoc pauperauit saeculo, in regnum ut suum 
21.209	terreni honoris arce deiectos uehat: 
21.210	Apronianum Turciae gentis decus, 
21.211	aetate puerum, sensibus carnis senem, 
21.212	ueteri togarum nobilem prosapia 
21.213	sed clariorem Christiano nomine, 
21.214	qui mixta ueteris et noui ortus gloria 
21.215	uetus est senator curiae, Christo nouus. 
21.216	huic propinquat socius aequali iugo 
21.217	aeuo minore Pinianus, par fide, 
21.218	et ipse prisco sanguine inlustris puer, 
21.219	in principe urbe consulis primi genus. 
21.220	Valerius ille consulari stemmate 
21.221	primus Latinis nomen in fastis tenens, 
21.222	quem Roma pulsis regibus Bruto addidit, 
21.223	Valeri modo huius Christiani consulis 
21.224	longe retrorsum generis auctor ultimus. 
21.225	o uena felix! ille gentili licet 
21.226	errore functus hoc suae stirpis bonum 
21.227	non capiat atro mersus inferni lacu, 
21.228	sed nos fideli contuentes lumine- 
21.229	retroacta uel praesentia humani status 
21.230	miramur opera conditoris ardui 
21.231	et praeparatos a uetustis saeculis 
21.232	successionum mysticarum lineis 
21.233	pios stupemus inpiorum filios; 
21.234	tamen in tenebris inpiarum mentium. 
21.235	lucis uidemus emicasse semina 
21.236	in tempore ipso noctis antiquae sitis, 
21.237	quibus probata quamlibet gentilibus 
21.238	mens et uoluntas lege naturae fuit. 
21.239	hinc in quibusdam nunc eorum posteris 
21.240	ueterum subinde uena respondet patrum; 
21.241	ut ille quondam Piniani nunc mei 
21.242	auctor supremus in libertatem suis 
21.243	post regna dura uindicandis ciuibus 
21.244	lectus nepotis huius ortum praetulit, 
21.245	qui mente auita persequens superbiam 
21.246	potiore causa seruitutem depulit 
21.247	a semet ipso, corporis uictor sui, 
21.248	pulsoque regno diaboli e membris suis 
21.249	iam spiritali pace peccati iugum 
21.250	fidelis animae casta libertas terit, 
21.251	et in hoc parentis aliquid illius refert 
21.252	puer iste Christi consulatum militans, 
21.253	quod liberandis cousulens munus pium 
21.254	redemptionis opere dispensat deo, 
21.255	prisci parentis aemulator hactenus, 
21.256	quod seruitute liberat domesticos, 
21.257	ut ille ciues. sed quod ille gesserat 
21.258	in urbe et una et paruula primis adhuc 
21.259	Romae sub annis, hic modo in multis agit 
21.260	diuerso in orbe constitutis urbibus, 
21.261	passim benignus et suis et exteris. 
21.262	nam et liberorum plurimis ceruicibus 
21.263	seruile sanctis opibus expellit iugum, 
21.264	quos aere uinctos in tenebris carceris 
21.265	absoluit auro de catena fenoris. 
21.266	hos ergo Felix in suo sinu abditos 
21.267	mandante Christo condidit tectis suis 
21.268	mecumque sumpsit sempiternos hospites. 
21.269	his nunc utrimque laetus adiutoribus 
21.270	270 trium sub una uoce uotum dedico, 
21.271	uno loquente spiritu affectu trium. 
21.272	magnificate deum mecum et sapienter honestis, 
21.273	unanimes pueri, psallite carminibus. 
21.274	ut decachorda sonant pulsis psalteria neruis 
21.275	et paribus coeunt dissona fila modis, 
21.276	sic pia conpagis nostrae testudo resultet, 
21.277	tamquam uno triplex lingua sonet labio. 
21.278	tres etenim numero sumus, idem mentibus unum, 
21.279	et plures coeunt in tribus his animae, 
21.280	quarum caelestis liber indita nomina seruat: 
21.281	prima chori Albina est cum pare Therasia; 
21.282	iungitur hoc germana iugo, ut sit tertia princeps 
21.283	agminis hymnisonis mater Auita choris. 
21.284	matribus his duo sunt tribus uno pignora sexu, 
21.285	flos geminus, Melani germen et Eunomia. 
21.286	haec eadem et nobis maribus sunt pignora; nam quos 
21.287	discernit sexus, consociat pietas. 
21.288	cum patre Paulino pater aeque Turcius iste est, 
21.289	sed me aetas, suboles hunc facit esse patrem. 
21.290	diuerso ex uena sociamur nomen in unum, 
21.291	et non ambo senes, sed tamen ambo patres. 
21.292	ergo cohors haec tota simul, tria nomina matres, 
21.293	quattuor in natis, in patribus duo sunt. 
21.294	nam puer hinc Melani coniunx in corpore Christi,. 
21.295	cui deus a pinu nomen habere dedit, 
21.296	natus ut aeternae uitae puer arbore ab illa 
21.297	susciperet nomen, quae sine fine uiret. 
21.298	pinus enim semper florente cacumine perstans, 
21.299	semper amans celsis alta comare iugis, 
21.300	non mutat speciem cum tempore (namque sub aestu 
21.301	et niue par sibimet stat uiridante coma) 
21.302	fertilis et fructu ualidae nucis intus ad escam 
21.303	lac tenerum crispo tegmine mater habet, 
21.304	pinguis odoratum desudat taeda liquorem, 
21.305	ut nec in ipso arbor robore sit sterilis. 
21.306	. haec igitur typus est aeterni corporis arbor, 
21.307	pulchra ferax uiuax ardua odora uirens. 
21.308	istius instar erit domino puer iste beatus 
21.309	arboris, ut maneat gratia perpes ei. 
21.310	iamque deo plantatus agit sanctoque profectu 
21.311	fructiferum adtollit pinus ut alta caput. 
21.312	eminet hic proprio mihi filius in grege primus; 
21.313	ast aliud mihi par lumen in Asterio est, 
21.314	quem simul unanimes uera pietate parentes 
21.315	infantem Christo constituere sacrum, 
21.316	ut tamquam Samuel primis signatus ab annis 
21.317	cresceret in sanctis uotus alente deo. 
21.318	prima parens Christi sub nomine murmura soluit, 
21.319	et domini nomen prima loquella fuit, 
21.320	iamque parente deo regnis caelestibus ortus 
21.321	sidereo pariter nomine et ore micat. 
21.322	hunc puerum et fratrem fecit pia gratia patri; 
21.323	nam pariter sancto flumine sunt geniti. 
21.324	quos natura gradu diuiserat, hos deus almo 
21.325	munere germanos in sua regna uehet. 
21.326	ergo nouem cuncti socia cum prole parentes 
21.327	pectore concordi simus ut una chelys; 
21.328	omnes ex nobis cytharam faciamus in unum 
21.329	carmen diuersis conpositam fidibus. 
21.330	Aemilius ueniat decimus. tunc denique pleno 
21.331	concinet in nobis mystica lex numero. 
21.332	hoc etenim numero capitum in testudine pacis 
21.333	uiua salutiferum chorda loquetur opus. 
21.334	huic cytharae plectrum Felix erit. hoc decachordam 
21.335	Christus ouans cytharam pectine percutiet. 
21.336	quae cythara in nobis Christo modulante sonabit 
21.337	plena perfectis sensibus armonia, 
21.338	si pax nostra deo totis sit consona fibris, 
21.339	simus ut uniti corpore mente fide. 
21.340	talis enim cytharam sanctis homo legibus inplet, 
21.341	omnibus ad uitam conpositus numeris, 
21.342	cuius uita sacrae concordat ad omnia legi; 
21.343	omnis enim inrupto stamine chorda canet. 
21.344	nunc ad te, uenerande parens, aeterne patrone, 
21.345	susceptor meus et Christo carissime Felix, 
21.346	gratificas uerso referam sermone loquellas. 
21.347	multa mihi uariis tribuisti munera donis; 
21.348	omnia, praesentis uitae rem spemque futurae 
21.349	quae pariunt, tibi me memini debere, cui me 
21.350	mancipium primis donauit Christus ab annis. 
21.351	si mihi flumineis facundia curreret undis 
21.352	oraque mille forent centenis persona linguis, 
21.353	forte nec his opibus conlato fonte refertus 
21.354	omnia Felicis percurrere munera possem, 
21.355	quanta suo dominus donauit Christus amico 
21.356	et mihi confessor famulo transfudit alumno. 
21.357	quae quibus anteferam? donis diuersa, sed aequis 
21.358	grandia ponderibus concurrunt multa, nec ex his 
21.359	quid potius memorare legam, discernere possim; 
21.360	iudicii facilis discrimen copia turbat. 
21.361	si prima repetens ab origine cuncta reuoluam, 
21.362	quae pietate pari, uario mihi praestitit aeuo, 
21.363	ante queam capitis proprii numerare capillos 
21.364	quam tua circa me, Felix bone, dona referre. 
21.365	tu mihi caelestum, si possem adtingere, rerum 
21.366	prima salutiferis iecisti semina causis. 
21.367	nam puer occiduis Gallorum aduectus ab oris, . 
21.368	ut primum tetigi trepido tua limina gressu, 
21.369	admiranda uidens operum documenta sacrorum 
21.370	pro foribus feruere tuis, ubi corpore humato 
21.371	clauderis et meritis late diffunderis altis, 
21.372	toto corde fidem diuini nominis hausi 
21.373	inque tuo gaudens adamaui lumine Christum. 
21.374	te duce fascigerum gessi primaeuus honorem 
21.375	teque meam moderante manum, seruante salutem, 
21.376	purus ab humani sanguis discrimine mansi. 
21.377	tunc etiam primae (puerus) libamina barbae 
21.378	ante tuum solium quasi te carpente totondi; 
21.379	iam tunc praemisso per honorem pignore sedis 
21.380	Campanis metanda locis habitacula fixi, 
21.381	te fundante tui uentura cubilia serui, 
21.382	cum tacita inspirans curam mihi mente iuberes 
21.383	muniri sternique uiam ad tua tecta ferentem 
21.384	adtiguumque tuis longo consurgere tractu 
21.385	culminibus tegimen, sub quo prior usus egentum 
21.386	incoluit. post haec geminato tegmine creuit 
21.387	structa domus, nostris quae nunc manet hospita cellis; 
21.388	subdite pauperibus famulatur porticus aegris, 
21.389	quae nos inpositis super addita tecta colentes 
21.390	sustinet hospitiis inopumque salubria praestat 
21.391	uulneribus nostris consortia sede sub una, 
21.392	commoda praestemus nobis ut amica uicissim, 
21.393	fundamenta illi confirment nostra precantes, 
21.394	nos fraterna inopum foueamus corpora tecto. 
21.395	ergo ubi bis terno dicionis fasce leuatus 
21.396	deposui nulla maculatam caede securim,. 
21.397	te reuocante soli quondam genitalis ad oram 
21.398	sollicitae matri sum redditus. inde propinquos 
21.399	trans iuga Pyrenes adii peregrinus Hiberos. 
21.400	illic me thalamis humana lege iugari 
21.401	passus es, ut uitam commercarere duorum 
21.402	perque iugum carnis duplicata salus animarum 
21.403	dilatam unius posset pensare salutem. 
21.404	ex illo quamuis alio mihi tramite uita 
21.405	curreret atque alio colerem procul absitus orbe, 
21.406	qua maris Oceani circumsona tunditur aestu 
21.407	Gallia: mente tamen numquam diuulsus ab ista 
21.408	sede fui semperque sinu Felicis inhaesi 
21.409	inque uicem sensi Felicem adsistere nostris 
21.410	rebus in omne bonum per cuncta domique forisque 
21.411	conficienda. mihi res et defensio rerum 
21.412	unus erat Felix placato numine Christi, 
21.413	semper et auertens aduersa et prospera praestans. 
21.414	tu Felix semper felix mihi, ne miser essem, 
21.415	perpetua pater et custos pietate fuisti. 
21.416	cumque laborarem germani sanguine caesi 
21.417	et consanguineum pareret fraterna periclum 
21.418	causa mihi censumque meum iam sector adisset, 
21.419	tu mea colla, pater, gladio, patrimonia fisco 
21.420	eximis et Christo domino mea meque reseruas. 
21.421	nam quo consilio rebus capitique meo tunc 
21.422	Christus opem tulerit, Felicis cura potenter 
21.423	adfuerit, docuit rerum post exitus ingens, 
21.424	quo mutata meae sors et sententia uitae 
21.425	abiurante fide mundum patriamque domumque. 
21.426	prodita diuersis egit commercia terris 
21.427	portandamque crucem distractis omnibus emit. 
21.428	res igitur terrae regni caelestis emit spem; - 
21.429	spes etenim fidei carnis re fortior. haec spes 
21.430	perpetuam, quae nixa deo est, rem parturit; at res 
21.431	carnea caelestem perimit spem, quae tamen et rem, 
21.432	si superet uincente fide, non protinus aufert, 
21.433	sed bene mutatam diuino iure reformat, 
21.434	de fragili aeternam referens terrisque remotam 
21.435	in caelis statuens, ubi fidus credita custos 
21.436	Christus habet; neque tantum isto quo sumpserit istinc 
21.437	depositum numero seruat, sed multiplicato 
21.438	his qui crediderint commissa talenta rependet 
21.439	fenore seque ipsum credentibus efficiet rem. 
21.440	et quae res hac re poterit pretiosior esse? 
21.441	si totus mundus mihi res priuata fuisset, 
21.442	num potior domino foret haec possessio Christo?. 
21.443	et quis me tantae uel spe modo possessorem 
21.444	praestitit esse rei? quis me rem conpulit istam 
21.445	spernere pro Christo, ut Christum mihi uerteret in rem? 
21.446	quis nisi tu, semper mea magna potentia, Felix 
21.447	peccatis inimice meis et amice saluti? 
21.448	tu mihi mutasti patriam meliore paratu, 
21.449	te mihi pro patria reddens. tu carnea nobis 
21.450	uincula rupisti. tu nos de labe caduci 
21.451	sanguinis exemptos terrae genitalis ab ora 
21.452	ad genus emigrare tuum et caelestia magnis 
21.453	fecisti spirare animis. tu stemmata nostra 
21.454	mutans de proauis mortalibus inter amicos 
21.455	caelestis domini et libro signata perenni 
21.456	nomina translato mortalis originis ortu 
21.457	deleri facies morti, transcripta saluti. 
21.458	quid simile his habui, cum dicerer esse senator, 
21.459	qualia nunc istic habeo, cum dicor egenus? 
21.460	ecce mihi per tot benedicti martyris aulas 
21.461	et spatiis amplas et culminibus sublimes 
21.462	et recauis alte laquearibus ambitiosas 
21.463	inriguas et aquis et porticibus redimitas, 
21.464	undique ubique simul, quodcumque per ista beati 
21.465	nomine Felicis colitur celebratur habetur, 
21.466	omnibus in spatiis domus est mea. nec locus ullus 
21.467	aedibus illius coniunctus et insitus extat, 
21.468	qui mihi non quasi res pateat mea. sed quid in isto 
21.469	munere me iactem, si rem Felicis amati 
21.470	uisibili lapidum tecto uernaculus hospes 
21.471	possideam? quanto plus est mihi, quod mihi Felix 
21.472	ipse dei dono domus est, in quo mea uiuam 
21.473	uita domum nullis lapsuram possidet annis? 
21.474	nam quod Felicis domus et mea sit domus, ipso 
21.475	permittente sui licitas mihi iuris habenas, 
21.476	his etiam probat officiis audacia nostra, 
21.477	hospita quod socios in tecta recepimus et nunc 
21.478	omnes iure pari Felicis iura tenemus 
21.479	Felicisque patris gremio coniuncta fouemur 
21.480	pignora, quae nostis, quos cernitis et modo in ipsis 
21.481	Felicis tectis mecum metata tuentes 
21.482	hospitia, oblitos ueterum praecelsa domorum 
21.483	culmina et angustis uicino martyre cellis 
21.484	tutius in paruo spreta ambitione manentes. 
21.485	Christus enim iuxta. est modicis, auertitur altis 
21.486	pauperis et tuguri magis arta tegilla frequentat 
21.487	quam praecelsa superbarum fastigia rerum. 
21.488	ergo ut conponam quae nunc colo tecta relictis 
21.489	culminibus, quae nunc habeo aut habuisse recordor, 
21.490	si placet, arbitriis sibimet conponite iustis. 
21.491	quae tam pulchra domus, quis ager fertilis umquam 
21.492	in re mortali fuerit mihi, quam modo in ista . 
21.493	pauperie tribuit Christus, per quem mihi abundat 
21.494	diues inexhausto reditu possessio Felix? 
21.495	ut uero ex ueteri relegam mea praedia censu, 
21.496	quicquid erat magnum quondam mihi qualibet in re, 
21.497	terra erat et uacuae species uentosa figurae; 
21.498	siue aurum gemmaeue forent, erat illa supellex 
21.499	uile bonis pretium, pretiosum uirus auaris. 
21.500	at modo cassus opum, nec opum sed uerius expers 
21.501	damnatorum onerum, secura liber habendi 
21.502	paupertate fruor, nec habent inimica segmentum 
21.503	uincula quo teneant nudum. facili leuis exit 
21.504	corpore quem nullis suffocat amoribus illex 
21.505	per uarias species mundi fallentis imago. 
21.506	o ueneranda mihi et toto pretiosior orbe 
21.507	pauperies Christi! thesauro caelite ditas 
21.508	quos spolias opibus, terrae quasi rudere purgas, 
21.509	destruis in nobis terrena, aeterna uicissim 
21.510	construis, in pretium uitae dispendia terrae 
21.511	uertis iure nouo, uersa uice detrimenti 
21.512	atque lucri, ut nobis seruata pecunia damnum, 
21.513	non seruata lucrum faciat; sed more sinistro 
21.514	fusa eadem damno est. nec enim nisi nomine Christi 
21.515	praeceptoque dei cuiquam sua fundere prodest; 
21.516	nam uere pereunt uitiis inpensa profanis. 
21.517	luxus et ambitio in magno discrimine morbi 
21.518	crimen auaritiae pensant, quia par in utroque 
21.519	causa subest mortis, quam sic maculosa libido 
21.520	perficit ut rerum mundi malesuada cupido. 
21.521	his me diuitiis inopem cupis, optime Felix, 
21.522	ut facias uitae locupletem et paupere cultu 
21.523	exortem reddas mortis sine fine luendae 
21.524	diuitibus mundi, quibus auri letifer usus 
21.525	parturit aeternos sociis cum uermibus ignes. 
21.526	non solis tibi nos iunctos uis degere tectis,. 
21.527	quos et in aeternae tibimet consortia uitae 
21.528	enutrire paras et ad illam ducere formam, 
21.529	quam tu sub domini perfectus imagine Christi 
21.530	gessisti in terris, homo quondam ex diuite pauper. 
21.531	nam cui paupertas tua, quam pro nomine sancto 
21.532	proscriptis opibus gaudens confessor adisti, 
21.533	ignorata iacet, et qua praeditus usque senectam 
21.534	conducto, Felix, coluisti semper in horto? 
21.535	propterea similes tibi niteris efficere omnes 
21.536	paupertate pia, quos suscipis hospite tecto; 
21.537	dissimilis nec enim tibi posset forma coire. 
21.538	quantum etenim discors agno lupus et tenebris lux, 
21.539	tantum dispescunt uia diuitis et uia Christi 
21.540	nam uia lata patet, quae prono lubrica cliuo 
21.541	uergit in infernum, quae dites urget auaros, 
21.542	molibus inpulsos propriis in tartara ferri. 
21.543	at uia, quae Christi est, quae confessoribus almis 
21.544	martyribusque patet, paucis iter ardua pandit. 
21.545	non capit ergo uia haec farsos, excludit onustos. 
21.546	propterea famulum sectatoremque beati 
21.547	martyris adstringi decet exutumque molestis 
21.548	conpedibus tenuem de paupertate salubri 
21.549	atque lenem fieri, ut portam penetrare per artam 
21.550	possit et excelsum domini conscendere montem. 
21.551	sed quid ego inpradens discernere pondera rerum 
21.552	pro magnis haec pono tuis, pater optime, donis? 
21.553	quamlibet haec quoque sint mihi grandia, parua tamen sunt, 
21.554	si potiora loquar. quota portio namque tuorum est 
21.555	erga nos operum reputatio muneris huius, 
21.556	quod terram hospitio dederis habitandaque tecta 
21.557	condere praestiteris, cum tu, pater, et tua nobis 
21.558	uiscera praebueris? nam quid nisi uiscera nobis 
21.559	intima prompsisti, quibus interiora sepulchri, 
21.560	sancte, tui excitis ab operto puluere causis 
21.561	pandere dignatus, speciali nos tibi amore 
21.562	insertos tanto uoluisti prodere signo, 
21.563	ut tacitam et fixam per tot retro saecula sedem 
21.564	corporis, alme, tui subito existente fauilla 
21.565	pulueris in nostro reserari tempore uelles? 
21.566	ergo illas Felicis opes in laudibus eius 
21.567	transcursu properante legam quasi dona minora, 
21.568	multa suo nobis quae iam gremio susceptis 
21.569	sedulus adtribuit, neque parcet prodigus in nos 
21.570	iugiter afluere innumeris ope diuite donis. 
21.571	non ea suppeditans tantum, quibus indiget usus 
21.572	corporis, illa etiam, quibus et nunc gratia laudis 
21.573	quaeritur et post (nos) retinetur nomen honoris, 
21.574	addidit, ut tantis numquam retro conditus aeuis 
21.575	nostro opere extructas adcrescere uel renouari 
21.576	porticibus domibusque suas permitteret aulas. 
21.577	ille etiam proprii nobis secreta sepulchri 
21.578	sancta reuelauit. paucis uenerabile munus 
21.579	eloquar, ut magnae pietatis luceat instar, 
21.580	qua nos indignos tanto dignatus amore est, 
21.581	ut prope ad arcanum permittens nostra uerendum 
21.582	lumina ceu propriis sua proderet ossa medullis. 
21.583	ergo suam toto nobis loquar ordine causam, 
21.584	qua tribuit uicina suis nos cernere membris 
21.585	atque ipsam positi contingere corporis arcam. 
21.586	nota loci facies cunctis manet, ut super ipsum 
21.587	martyris abstrusi solium claudente sepulchri 
21.588	cancello latus in medio sit pagina quaedam 
21.589	marmoris, adfixo argenti uestita metallo. 
21.590	ista superficies tabulae gemino patet ore 
21.591	praebens infuso subiecta foramina nardi. 
21.592	quae cineris sancti ueniens a sede reposta 
21.593	sanctificat medicans arcana spiritus aura, 
21.594	haec subito infusos solito sibi more liquores 
21.595	uascula de tumulo terra subeunte biberunt, 
21.596	quique loco dederant nardum, exhaurire parantes, 
21.597	ut sibi iam ferrent, mira nouitate repletis 
21.598	pro nardo uasclis cumulum erumpentis harenae 
21.599	inueniunt pauidique manus cum puluere multo 
21.600	faucibus a tumuli retrahunt. noua res mouet omnes 
21.601	et studium accendit subiti disquirere causam 
21.602	prodigii. placet ergo diem condicere certam 
21.603	scrutari et penitam submoto marmore sedem. 
21.604	hoc etenim, fateor, nimis anxia cura timebat, 
21.605	ecquid forte pio de corpore puluis haberet, 
21.606	quem manus e tumulo per aperta foramina promptum 
21.607	hauserat et uaria concretum sorde ferebat 
21.608	cum ossiculis simul et testis cum rudere mixtis. 
21.609	inde metus hominum per mutua uerba putabant, 
21.610	ne fortasse sacram sancta de carne fauillam 
21.611	bestiola occultis aliqua interclusa cauernis 
21.612	altius expueret, sicut deserta per agros 
21.613	monstra solent terram rostris fodere intus acutis 
21.614	et foueas circum cumulos effundere nigros, 
21.615	sic et ab interno sancti Felicis operto. 
21.616	quo magis hoc mirum foret, interualla dierum 
21.617	fecit congestae miranda eruptio terrae. 
21.618	ergo die placita multis opus utile rebus 
21.619	arripitur. cunctos transmittit episcopus ad nos 
21.620	presbyteros. his fabra manus spectantibus instat 
21.621	iussa sacerdotum facere; et primus labor illis 
21.622	cancellos remouere loco curaque sequenti 
21.623	haerentes tabulas resolutis tollere clauis. 
21.624	uerum ubi depressam sub tegmine marmoris arcam 
21.625	uidimus inrupta solii conpage manentem, 
21.626	tunc secura fides dubio de corde periclum 
21.627	erroris pepulit, cum tactu oculoque probaret, 
21.628	incolumi solio nusquam rimante sepulchro, 
21.629	undique uallatum ualido munimine corpus 
21.630	martyris emeriti nullis patuisse piaclis 
21.631	et dignum retinere suae pia carnis honorem 
21.632	ossa, quibus sanctos numquam desistit adesse 
21.633	spiritus, unde piis stat gratia uiua sepulchris, 
21.634	quae probat in Christo functos sine morte sepultos 
21.635	ad tempus placido sopiri corpora somno. 
21.636	ergo reformato Felicis honore sepulchri 
21.637	omnia sollicite munita relinquimus, ut iam 
21.638	usque diem domini, quo debita principe Christo 
21.639	excitis pariter radiabit gloria sanctis, 
21.640	inconcussa suo requiescant ossa cubili, 
21.641	quaeque animam sanctam manet in regione superna 
21.642	pax, eadem in terra teneat uenerabile corpus. 
21.643	quid superest quod adhuc referam? quasi uero uel ipsa 
21.644	quae cecini digne ediderim uel cuncta profusi 
21.645	munera retulerim pleno sermone patroni. 
21.646	multa latent numero, memori tamen omnia nobis 
21.647	pectore fixa sedent, et plurima iam memorata, 
21.648	plura etiam memoranda manent. sed maxima multis 
21.649	excerpenda monet moderandi regula libri. 
21.650	omnibus extructis operum quae arte uidentur 
21.651	diuersis exstare modis, excelsa per aulas 
21.652	et per uestibula extentis circumdata late 
21.653	porticibus, solum simul omnia munus aquarum 
21.654	tecta uidebantur maestis orare colonis. 
21.655	ipsum etiam, fateor, querula. iam uoce solebam 
21.656	Felicem incusare meum, quasi segniter istis 
21.657	instaret notis, quod aquae consortia nobis 
21.658	tam longum socia pateretur ab urbe negari. 
21.659	uerum inconsulta properantes mente trahebat 
21.660	consilio potiore moras in tempora nectens 
21.661	congrua; sic etenim iusta ratione petebat 
21.662	ordo operum, prior esset ut his perfectio coeptis, 
21.663	quae circa sanctas uenerandi martyris aulas 
21.664	sedula multiiugo molimine cura parabat, 
21.665	cumque manum summam factis diuina dedisset 
21.666	gratia, tunc pleno finitis ordine uotis 
21.667	condita perductos riuaret in atria fontes. 
21.668	denique ut inpleto stetit hic opus omne paratu, 
21.669	non est tracta diu nostri sitis arida uoti, 
21.670	moxque nolente deo populi prius aspera corda 
21.671	consensum facilem procliui corde dederunt. 
21.672	dicam igitur modo munus aquae. da nunc mihi, Felix, 
21.673	a domino exorans uerbo mihi currere uerbum 
21.674	tam facili eloquio quam largo flumine fontes 
21.675	in tua uestibula atque domos manare dedisti. 
21.676	omnia, quae nobis te suffragante benignus 
21.677	contribuit dominus, tali decorauit et auxit 
21.678	munere, quo fontes sitientibus intulit amis. 
21.679	illa pio rursus petra Christus ab ubere auxit, 
21.680	antiquae referens donum pietatis, ut omnem 
21.681	insolito siccam prius inroraret harenam 
21.682	et terram sine aqua subitis manare fluentis 
21.683	efficeret sanctasque sui Felicis in aulas 
21.684	hospitibus populis diuersa gente coactis 
21.685	per puteos simul atque lacus conchasque capaces 
21.686	largiter infusis noua currere pocula riuis. 
21.687	quis mea te, fons summe, daret deserta rigare 
21.688	pumiceumque mei cordis perrumpere saxum 
21.689	inque petra fundare domum et de te bibere undam, 
21.690	quae pareret uiuam mihi sicco in pectore uenam 
21.691	aeternum salientis aquae? sed et haec mihi gutta 
21.692	eloquii tenuis, quo te loquar, inde profecto 
21.693	ducitur, unde etiam fluuiis exundat origo. 
21.694	nam quis uel modico te, summa potentia summi 
21.695	Christe patris, fari sine te queat? ipse tuus te 
21.696	spiritus inspirat dici, quo lumine lumen 
21.697	et patris et nati par cernimus, ut duce sancto 
21.698	adspirante deum fateamur cum patre Christum. 
21.699	sed quia, dum uiui fontis gero nomen in ore, 
21.700	gutta meum stillauit in os de flumine uerbi, 
21.701	forte aliquem referent ex hinc mea labra saporem, 
21.702	et nunc munus aquae non siccis faucibus arens 
21.703	lingua, sed uberius uelut umectata loquetur. 
21.704	omnibus instructis operum quae multa uidentur, 
21.705	postulat iste locus deuotae nomen Abellae 
21.706	indere uersiculis; nam digna uidetur honore 
21.707	nominis huius, ut in laudem Felicis et ipsa 
21.708	laudetur, quia pro Felicis honore laborem 
21.709	sponte sibi sumpsit, quo desudare sub aestu 
21.710	rupibus abruptis requiem pretiumque putauit. 
21.711	parua quidem haec muris, sed sancto magna feretur 
21.712	urbs opere hoc. nostrae hinc sex milibus absita Nolae 
21.713	altiiugos montes inter iacet, ex quibus ortas 
21.714	comminus haurit aquas et in unam suscipit aream, 
21.715	unde per insertos calices sibi prima fluentum 
21.716	uindicat et reliquo Nolanam profluit urbem 
21.717	flumine, multa rigans et in agris praedia passim. 
21.718	sed redeam ad grates operis pro munere habendas; 
21.719	namque operas ad aquaeductum, quem longa uetustas 
21.720	ruperat, ad sua uasa iterum formasque uocandum 
21.721	praebuit ubertim gratis operis. locus altis 
21.722	insertus scopulis nullo neque calle uiarum 
21.723	iumentis etiam penetrabilis esse negabat, 
21.724	unde etiam mercede manum reperire paratam 
21.725	difficile inmensi faciebant ardua montis; 
21.726	quo maior mercedis honor locupletat Abellam, 
21.727	quod prompte famulata sacro Felicis honori 
21.728	effusa pietate manus inpendit inemptas. 
21.729	cernere erat trepidas tota de plebe cateruas 
21.730	ordinis et populi simul una mente coactas 
21.731	mane nouo excitos ad opus concurrere laetos 
21.732	certatimque alacres in summa cacumina ferri 
21.733	et sub fasce graui cophini ceruice subacta 
21.734	caementisque simul dumosa per ardua nectis 
21.735	sole sub ardenti crebros iterare recursus 
21.736	et totam, quam longa dies aestate moratur, 
21.737	tendere ab aurora seras in uesperis horas, 
21.738	peruigilesque animis modica uix nocte refectis 
21.739	corporibus rursum ante diem fabrilia ad arma 
21.740	surgere nec sentire deo uegetente laborem. 
21.741	denique sic operis processit gratia magni, 
21.742	ut tamquam ludo paucis opus omne diebus 
21.743	sumeret explicitum perfecto munere finem, 
21.744	formaque longinquis a montibus agmine farso, 
21.745	qua fuerat longo prius interrupta ueterno,. 
21.746	undique fonticulis diuersa ex rupe receptis 
21.747	collectam reuocaret aquam sitientibus olim 
21.748	urbibus, et pleno per milia multa uiarum 
21.749	tramite formarum et nostri Felicis inundans 
21.750	tecta, nouum calicem Sumo superante repleret. 
21.751	et quod diuini documentum muneris egit, 
21.752	largior aestiuis huc mensibus unda cucurrit, 
21.753	quam prius hibernis ex imbribus ire solebat. 
21.754	hic ego te modo iure ream, mea Nola, patrono 
21.755	communi statuam et blandae pietatis ab ira 
21.756	mente manens placida motum simulabo patronum, 
21.757	filiolam increpitans ueteris sub uoce querelae. 
21.758	nam mihi, Nola, tui consortia iusta petenti 
21.759	fontis, quo turbata metu quasi dura negabas 
21.760	hospitium communis aquae? diuinaque iura 
21.761	respicere oblita humanis mea uota putebas 
21.762	usibus et mihi te, Felicem oblita, daturam 
21.763	credebas ac, si tribuisses, mox tibi siccam 
21.764	subducto patriam potu fore maesta gemebas 
21.765	idque etiam moto clamabas saepe tumultu, 
21.766	nescia diuinis opibus promptos fore fontes, 
21.767	sicut et experta es. nam mox deus ipse creator 
21.768	arguit ignauas Christo diffidere mentes, 
21.769	cum tibi post placitam pacem iam fluminis usum 
21.770	Felici consorte pie partita teneres, 
21.771	quo magis exuperante tuam bonitate querellam 
21.772	argueret. non, ut metuebas, ille sitire 
21.773	diuisa te fecit aqua, sed ut auctor et altor 
21.774	rerum hominumque simul, qui condidit omnia uerbo, 
21.775	ostendit tibi rem esse suam, quam tu eius amico 
21.776	ut propriam, domino rerum diffisa, negabas; 
21.777	uidisti certe, nam te res ipsa fateri 
21.778	conpulit, aeterni sublimia iura parentis 
21.779	Felicis(que) potens meritum, cum larga sub aestu 
21.780	proflueret damnoque pio, quo martyris aulis 
21.781	tradideras partem, subitos creuisse meatus 
21.782	laxatoque suis in faucibus ubere fontis 
21.783	iussa fluenta tibi cum fenore reddita multo 
21.784	moenibus influxisse tuis; et tempore in ipso, 
21.785	quo totiens (tuae) aquae possessor egere solebas, 
21.786	in multum referente deo quod sumpserat a te 
21.787	fluxit abunda tuis aqua potibus atque lauacris. 
21.788	quodnam igitur tanto pro munere munus, Abella 
21.789	pauper opum, referam tibi? saltem carmine nostro 
21.790	obsequium nomenque tuum dum praedico signans, 
21.791	hoc pensabo tibi pretium mercedis honore, 
21.792	Felicis sancti scribaris ut addita semper 
21.793	laudibus et tanti memoreris alumna patroni, 
21.794	cuius donorum (tibi) maxima portio facta est. 
21.795	nunc tuus iste labor, quo te Felicis adegit 
21.796	spiritus, ut tota tibi plebe uel ordine concors 
21.797	adgredereris opus magno sudore parandum, 
21.798	tempore et aestiuo durum duplicante laborem, 
21.799	molis ut antiquae per iniqua cacumina formam 
21.800	praeteritis notam saeclis, iam uero sine usu 
21.801	deficientis aquae, superactis undique multa 
21.802	congerie siluis inter iuga uasta latentem 
21.803	exuis aggeribus densis oblitaque dudum 
21.804	munia restituis sparsasque per auia uenas, 
21.805	pumiceis alte quae sorbebantur harenis, 
21.806	colligis et sua quamque sequi uestigia rursus 
21.807	cogis aquam et reducem formae matricis in ora 
21.808	inuehis et dudum uacuos cessante meatu 
21.809	exundare facis fluctu remeante canales 
21.810	atque diu querulam subductis fontibus urbem 
21.811	iam desperato perfundis Summe Nolam, 
21.812	quae fruitur Felicis aquis, quia copia non est 
21.813	haec ipsi sua nunc urbi, quam nuper adepta est 
21.814	Felicis studio, modicae pro munere guttae 
21.815	ex ope diuina largis ditata fluentis. 
21.816	ergo et tu mecum paruam quasi mater Abellam, 
21.817	Nola, foue, quoniam, ut cognoscis, et ipsa tuarum, 
21.818	filia cum tua sit, tamen est tibi mater aquarum, 
21.819	cuius ab indigenis tibi montibus adfluet omnis 
21.820	copia, qua fueras felicibus ante superba 
21.821	et qua post studio meliore ministra fuisti. 
21.822	gaude igitur, mea Nola, tibi et gratare, profusis 
21.823	uiribus exultans Christo, qui te per amicum 
21.824	dilectumque suum Felicem finxit, et auxit 
21.825	natura famulante tuum manus alta decorem. 
21.826	cerne tuam faciem, qua nunc noua praenituisti, 
21.827	ut noscas, dederisne aliquid Felicis honori 
21.828	an magis a Felice dei cumulata colaris? 
21.829	asper ubi nudis arebat calculus aruis, 
21.830	nunc mutata uiret madefactis gratia glebis. 
21.831	non istos tantum fontes tibi, Nola, profudit 
21.832	Felicis merito diues tibi gratia Christi; 
21.833	caelifluos etiam fontes huc ad tua duxit 
21.834	moenia Felicisque sinu gaudente locatos 
21.835	diffluere in multas effusis amnibus urbes 
21.836	urbe tua iussit. famulos Christi loquor istos, 
21.837	par inlustre deo, (par) nobile nomine Christi, 
21.838	Albina cum matre tuis modo finibus ortos, 
21.839	pignora cunctorum sanctorum et gaudia caeli, 
21.840	Piniadem Melani cum foedere par benedictum. 
21.841	hos deus et natos Felicis et ubera fecit, 
21.842	ubera diuinae bonitatis proflua lacte, 
21.843	e quibus omnis inops alimenta fluentia sumit, 
21.844	omnis item diues documenta salubria sumit. 
21.845	hi sunt ecce pio Christi de flumine fontes, 
21.846	qui non uisibili per terram gurgite manant, 
21.847	de uiua miserantis aqua pietatis abundant. 
21.848	hos tu, Christe, tibi praesta ubertete perenni 
21.849	scaturire tui Felicis in ubere fontes. 
21.850	et numquam has ullo tenuari sidere uenas. 
21.851	influe pectoribus semper tibi, Christe, dicatis 
21.852	Felicique tuo de peccatoribus ipsi 
21.853	mandatis tribue, ut numquam pietas tua nostris 
21.854	uisceribus fontem huius opis subducat et ipse 
21.855	fons a fonte tuo Felix nos largus inundet, 
21.856	semper ut in nobis saliat, rex Christe, tuus fons, 
21.857	et nos de miseris et egenis sorte sui iam 
21.858	nominis obtineat felices uiuere Felix. 
22.1	Iam mihi polliceor sacris tua carmina libris 
22.2	condere teque dei flammatum numine Christi 
22.3	ora soluturum summo facunda parenti. 
22.4	incipe diuinis tantum dare pectora rebus 
22.5	subrectosque deo sensus adtollere terra. 
22.6	mox oculis caelo noua lux orietur aperto 
22.7	intrabitque sacer tacito per operta meatu 
22.8	spiritus et laeto quatiet tua uiscera flatu. 
22.9	heia age tende chelym, fecundum concute pectus, 
22.10	magna monens; abeat solitis inpensa facultas 
22.11	carminibus, maior rerum tibi nascitur ordo. 
22.12	non modo iudicium Paridis nec bella gigantum 
22.13	falsa canis. fuerit puerili ludus in aeuo 
22.14	iste tuus quondam; decuerunt ludicra paruum. 
22.15	nunc animis grauior, quantum prouectior annis, 
22.16	aspernare lenes maturo corde Camenas, 
22.17	et qualem castis iam congrua moribus aetas 
22.18	atque tui specimen uenerabile postulat oris, 
22.19	suscipe materiam, diuinos concipe sensus. 
22.20	si decus e falsis aliquod nomenque tulisti 
22.21	de uacuis magnum rebus, cum ficta uetustis 
22.22	carminibus caneres uel cum terrena referres 
22.23	gesta, triumphantum laudans insignia regum: 
22.24	non equidem ex illis tu laudem sumere dignus, 
22.25	quos magis ornabas opulenti munere uerbi. 
22.26	quanto maior ab his cedet tibi gloria coeptis, 
22.27	in quibus et linguam exercens mentem quoque sanctam 
22.28	erudies laudemque simul uitamque capesses? 
22.29	dumque leges catus et scribes miracula summi 
22.30	uera dei, propior disces et carior ipsi 
22.31	esse deo, quem dum credens miraris, amare 
22.32	incipies et amando deum redamabere Christo. 
22.33	hactenus illa tuae uanos tuba uocis in usus 
22.34	persona, diuinos modo celsius intonet actus., 
22.35	nosse moues causas rerum et primordia mundi: 
22.36	ne uagus innumeros, Epicuri somnia, mundos, 
22.37	quos atomis demens per inane parentibus edit, 
22.38	inritus in uacuum spatiato pectore quaeras. 
22.39	legifer antiquo uenerandus nomine Moyses, 
22.40	conpositum prima referens ab origine mundum 
22.41	instituente deo, curas tibi soluet inanes, 
22.42	formatumque hominem limo et spiramine sacro 
22.43	adflatum referens, cuius sis munere cunctis 
22.44	celsior in terra spirantibus, ipse docebit. 
22.45	nec te ceu lapides Pyrrhae argillamue Promethei 
22.46	contemnas, quam summa manus uultuque animoque 
22.47	sublimem et propria dignatus imagine finxit. 
22.48	cognosces itidem, ne pergas tradere fatis 
22.49	arbitrium nostri, quae nos sententia leto 
22.50	uinxerit et cuius uitam sub lege trahamus. 
22.51	si mentem caelo iacis altius et super astra 
22.52	scire cupis quid sit uel quid fuerit prius aeuo, 
22.53	et mundo et saeclis docet ulteriora Iohannes. 
22.54	principio uerbum, inquit, erat; deus obside uerbo 
22.55	gaudebat uerbumque dei simul et deus idem 
22.56	uerbum erat. hoc uerbum est, sine quo nihil, omnia per quod 
22.57	facta uigent, quod cuncta regit, cui subdita parent 
22.58	omnia et aeterno natura omnis famulatu 
22.59	strata deo geniti nomen genitoris adorat. 
22.60	cunctaque per gentes in maiestate paterna 
22.61	regnantem dominum iam lingua fatetur Iesum, 
22.62	nomine quo fundata salus stat nostra fidesque 
22.63	nititur, aeternae tendens in saecula uitae. 
22.64	huius diuino mortales munere fulti 
22.65	adsequimur fragilem castis euincere factis 
22.66	naturam et rigidae disrumpere uincula mortis 
22.67	et non corporeis in corpore legibus uti, 
22.68	sectantes diuina dei uestigia Christi,. 
22.69	mente animam corpusque sacris moderante sub armis, 
22.70	mens quoniam subiecta deo capit arma salutis 
22.71	inque animam carnemque suam regnum obtinet, et fit 
22.72	iure potens homo quisque sui, qui deditus uni 
22.73	aeternum domino proprios regnator in artus 
22.74	efficitur, uitiis inuictus et osor iniqui, 
22.75	fortior aduersis uirtutibus, ordine iusto 
22.76	uerus homo, quia mente potens, in qua rationis 
22.77	lumen habet, famulos nullo certamine sensus 
22.78	temperat et placidis sua pectora flectit habenis. 
22.79	tu, cui mens generosa superni seminis igne 
22.80	ardet, in aetherios animo conscende recessus 
22.81	et gremio domini caput insere; mox inhianti 
22.82	proflua lacte sacro largus dabit ubera Christus 
22.83	diuinoque tuam perfundet lumine mentem, 
22.84	ut uideas pulsa caligine magna tremendi 
22.85	iura dei, quibus omniparens sapientia Christus 
22.86	in sese ipse manens semper nouat omnia rerum. 
22.87	atque ut uult, operum deus arbiter ipse suorum, 
22.88	continet et mutat species et tempora uitae 
22.89	porrigit aut retrahit, caelum mare sidera uentos 
22.90	qua fecit uirtute regens (docet exitus ingens 
22.91	Aegypti mersusque mari refluente tyrannus, 
22.92	et prius ipse graues elementa per omnia motus 
22.93	expertus), quem cuncta tremant, cui cuncta ministrent. 
22.94	tempore namque uno tellus communis habebat 
22.95	Iudaeos, quae sola deo tunc lecta fuit gens; 
22.96	et tamen illa dei grauis hostibus ira superbis 
22.97	permixtos inter populos discreta cucurrit. 
22.98	iam scio, non dicis, quod fors incerta procellis 
22.99	et mare casus agat, mare cum discedere iussum 
22.100	100 discessisse legas siccamque rigentibus undis 
22.101	inter aquas patuisse uiam rursusque solutum 
22.102	aequor ad imperium sancti uirgamque prophetae 
22.103	in liquidos remeasse sinus. in utroque maris uis 
22.104	paruit, ut sanctis iter et uindicta daretur. 
22.105	quid profugus Tharsum uates, quem sorte pericli 
22.106	in mare deiectum spatioso belua rictu 
22.107	cepit et innocuum uasta eructauit ab aluo? 
22.108	nonne docet dicione dei mare et astra moueri? 
22.109	namque deum frustra fugiens, quem cuncta tenentem 
22.110	nemo fugit, mouit caeli simul et maris iras. 
22.111	omnipotentis enim domini natura rebellem 
22.112	cognoscens timuit per se quasi conscia tutum 
22.113	ferre reum et uentis fugitiuum uinxit et undis. 
22.114	iste propheta deo lectus terrere minaci 
22.115	peccantes monitu populos, postquam graue dixit 
22.116	exitium fregitque reos auertit et iras 
22.117	numinis, inpenso lauit sua crimina fletu, 
22.118	extremumque diem fugit bene uersa Niniue. 
22.119	num rex ille habuit fatum, qui morte propinqua 
22.120	orauit dominum, quem leges nouerat unum 
22.121	flectere posse suas, consumptum ut tenderet aeuum 
22.122	longius, et meruit tria ducere lustra, superstes 
22.123	annis ipse suis, et non sua uiuere saecla? 
22.124	nunc tria miremur texentem fata Platonem 
22.125	aut Arati numeros aut picta Manethonis astra? 
22.126	dicant, quaeso, ubi tunc rapidas nascentibus horas 
22.127	ponebant et quae quibus ibant sidera signis, 
22.128	cum pius Ezechias fidei uirtute precatus 
22.129	uerteret astrorum cursus caelique meatus 
22.130	turbaret iussis retroacto lumine solis? 
22.131	uel ducis imperio sancti cum sisteret idem 
22.132	dilata sol nocte diem, ut uictoria sacri 
22.133	profligaretur populi, stetit orbe recurso 
22.134	libra poli, ut magnos caperet lux aucta triumphos. 
22.135	quid soboles uirtusque dei et sapientia Christus, 
22.136	nonne satis uanis curas erroribus aufert? 
22.137	nosque simul monitis et factis edocet unum 
22.138	cuncta deum regere, et nihil ut sine mente putemus 
22.139	principis esse dei, dicens non arbore frondem, 
22.140	aere non uolucrem sine iussu decidere? et cum 
22.141	omnipotens uerbo sternit mare uel pede calcat 
22.142	et uerbo morbos abigit uel daemonas urget 
22.143	aut reduces animas in corpora functa remittit 
22.144	iamque diu exanimos tumulis iubet ire reclusis 
22.145	integratque putres uita remeante sepultos, 
22.146	nonne potestatem propriam satis indicat auctor 
22.147	qui solus naturam omnem uitamque gubernat? 
22.148	his, precor, his potius studiumque operamque legendis. 
22.149	scribendisque uoue; cane grandia coepta tonantis, 
22.150	scribe creatarum uerbo primordia rerum 
22.151	et chaos ante diem primaeque crepuscula lucis, 
22.152	quaeque dehinc uariis elementa per omnia saeclis 
22.153	dicta uel acta deo per sancta uolumina disces, 
22.154	quae docuit tabulis legalibus indita Moyses 
22.155	aut euangelici quae lex noua testamenti 
22.156	signat, operta prius retegens mysteria Christi. 
22.157	tunc te diuinum uere memorabo poetam 
22.158	et quasi dulcis aquae potum tua carmina ducam, 
22.159	cum mihi nectareos summis a fontibus haustus 
22.160	praebebunt dominum rerum recinentia Christum 
22.161	atque tuam pollere deo testantia mentem, 
22.162	ut simul oris opes a te mentisque capessam 
22.163	et quem cognatum iunctum mihi foedere laetor 
22.164	gratuler et sancta sub religione propinquum, 
22.165	165 nec cum mortali soluendis corpore uinclis 
22.166	perpetuo sanctum conplectar pignore fratrem. 
22.167	lege felix, Ioui, in Christo Iesu domino nostro. 
23.1	Ver auibus uoces aperit, mea lingua suum uer 
23.2	natalem Felicis habet, quo lumine et ipsa 
23.3	floret hiems populis gaudentibus; et licet atro 
23.4	frigore tempus adhuc mediis hiberna pruinis 
23.5	ducat, concretum terris canentibus annum, 
23.6	ista luce tamen nobis pia gaudia laetum 
23.7	uer faciunt. cedit pulsis a pectore curis 
23.8	maeror, hiems animi; fugiunt a corde sereno 
23.9	nubila tristitiae. sicut cognoscit amicos 
23.10	mitis hirundo dies et pinnis candida nigris 
23.11	ales et illa piae turtur cognata columbae, 
23.12	nec nisi uere nouo resonant acalanthida dumi, 
23.13	quaeque sub hirsutis mutae modo saepibus errant 
23.14	mox reduci passim laetantur uere uolucres, 
23.15	tam uariae linguis quam uersicoloribus alis: 
23.16	sic et ego hunc agnosco diem, quem sancta quotannis 
23.17	festa nouant iusto magni Felicis honore. 
23.18	nunc placidum mihi uer gaudente renascitur anno, 
23.19	nunc libet ora modis et carmina soluere uotis 
23.20	uocibus et uernare nouis. deus, influe cordi, 
23.21	Christe, meo et superis sitientem fontibus exple. 
23.22	sed de te uel gutta meis aspersa medullis 
23.23	flumen erit. quid enim mirum, si rore pusillo 
23.24	tu minimam repleas animam, qui corpore paruo 
23.25	factus homo aeterno conplesti semine mundum 
23.26	et totum gutta seruasti sanguinis orbem? 
23.27	adnue, fons uerbi, uerbum deus, et uelut illam 
23.28	me modo ueris auem dulci fac uoce canorum, 
23.29	quae uiridi sub fronte latens solet auia rara 
23.30	multimodis mulcere modis linguamque per unam 
23.31	fundere non unas mutato carmine uoces, 
23.32	unicolor plumis ales, sed picta loquellis. 
23.33	nunc teretes rotat illa modos, nunc sibila longis 
23.34	ducit acuta sonis, rursum quasi flebile carmen 
23.35	inchoat et subito praecidens fine querellam 
23.36	adtonitas rupto modulamine decipit aures. 
23.37	sed mihi iuge fluat de te tua gratia, Christe. 
23.38	et tamen illius mihi deprecor alitis instar 
23.39	donetur uariare modis et pacta quotannis 
23.40	carmina mutatis uno licet ore loquellis 
23.41	promere, diuersas quia semper gratia diues 
23.42	materias miris domini uirtutibus addit, 
23.43	quas deus in caro Christus Felice frequentat, 
23.44	clara salutiferis edens miracula signis. 
23.45	cernimus illa diem spectari sueta per omnem, 
23.46	uipeream subolem, saeuos cum daemonas urget 
23.47	occultaque manu clamosos uerberat hostes; 
23.48	sed tamen hac ipsum mirum uirtute notatur, 
23.49	quod licet in toto cruciatos daemonas anno. 
23.50	exagitet iubeatque hominum discedere membris, . 
23.51	producat plerosque tamen, quo longior hostes 
23.52	poena malos agitet uel ut illi, qui meruere 
23.53	uasa malis fieri, ob meritum tardante medella 
23.54	plenius omne luant dilato tempore crimen, 
23.55	siue hoc natali studet indulgere diei, 
23.56	ut paucis alias det opem, quo plura benignus 
23.57	natali det dona suo. nam cum ista propinquat 
23.58	elabente dies anno, tunc crebrior instat 
23.59	et grauior. uideas tunc aegra examina cogi 
23.60	densius et certam repeti prope festa salutem. 
23.61	tunc solito grauius succensi daemones ardent 
23.62	flebiliusque ululant et ui maiore subacti 
23.63	ultima iam tormenta gemunt, nec abire sinuntur 
23.64	excessu facili, sed miris ante agitati 
23.65	et uariis male suppliciis tolluntur in altum, 
23.66	suspensi solito sublimius, et quatiuntur 
23.67	aeris in uacuo uinclisque latentibus haerent 
23.68	poenali per inane mora; per non sua quamuis 
23.69	corpora uexatos hostes sua poena fatigat. 
23.70	soluuntur poenis, cum poenas ferre uidentur 
23.71	corpore, et inmunes animae spectant aliena 
23.72	in membris tormenta suis; homo daemone capto 
23.73	liber agit, species poenarum in corpore tantum est; 
23.74	sensus abest, quia non hominis sed daemonis est crux. 
23.75	hostis amare, quid insultas, qua spe ruis in nos? 
23.76	ecce redemptoris nostri malus arte uicissim. 
23.77	luderis inlusor; dolus et tuus in tua cedit 
23.78	uincla tibi, capiens caperis nectensque ligaris. 
23.79	fit laqueus laqueatus homo, et sua praeda latronem 
23.80	decipit; et capti captiuus corporis escam 
23.81	dum petit inlicitam, letalem deuorat hamum. 
23.82	his etiam potiora, tamen spectata profabor, 
23.83	ante alios illum, cui membra uetustior hostis 
23.84	obsidet, ad sacri pia limina martyris aegra 
23.85	excussum de plebe rapi admotumque sacratis 
23.86	ante fores sancti cancellis corpore uerso 
23.87	suspendi pedibus spectantem tecta supinis, 
23.88	quodque magis mirum atque sacrum est, nec in ora relapsis 
23.89	uestibus ut rigidis aut ad uestigia sutis 
23.90	corporis omne sacrum casto uelatur operto, 
23.91	scilicet ut diuini operis reuerentia tectis 
23.92	corporibus maneat, nec poena daemon in ipsa 
23.93	qua cruciatur ouet, nudis prodendo pudorem 
23.94	artubus; inlaeso grauius torquetur honesto, 
23.95	recta licet uersis sedeant cum tegmina membris. 
23.96	mira haec sunt et magna (quis abnegat?), et tamen usu 
23.97	nota magis, minus auditu miranda uidentur, 
23.98	quamlibet et uisu reuerenda et grandia facto. 
23.99	ergo minuta mei simul et noua facta patroni 
23.100	auscultate, precor, dominus quae Christus in illo 
23.101	multimoda uirtute gerit, quibus omnibus unam 
23.102	confirmare fidem nobis studet, ut per aperta 
23.103	arcanum documenta deum uideamus adesse 
23.104	resque hominum et mentes studio curare paterno 
23.105	caelestem dominum quo condidit omnia uerbo. 
23.106	det mihi prima meus narrandi exordia frater 
23.107	Theridius; nam quod potiusue priusue canendum 
23.108	suscipiam Felicis opus, quam quod mihi tectis 
23.109	ipse meis quibus est idem dominaedius egit? 
23.110	ex illa modo nocte diem cadit annus in istam. 
23.111	nostis eum morem, quo ieiunare solemus 
23.112	ante diem et sero libatis uespere sacris 
23.113	quisque suas remeare domos. tunc ergo solutis 
23.114	coetibus a templo domini, postquam data fessis 
23.115	corporibus requies sumpta dape, coepimus hymnos 
23.116	exultare deo et psalmis producere noctem. 
23.117	interea meus iste choro digressus amico, 
23.118	ut spirante foris aura depelleret aestum, 
23.119	quem fumosa dabat ceratis cella papyris, 
23.120	porticus angusti qua tenditur agmine tecti, 
23.121	nocte licet nullo uia lumine caeca lateret, 
23.122	hic tamen intrepido per cognita limina passu, 
23.123	heu! iam uicini incautus discriminis ibat. 
23.124	comminus in medio tecti cameram inter humumque 
23.125	nutabat solitus lychnum suspendere funis, 
23.126	innectens triiugum supremo stamine ferrum, 
23.127	quo uitreae inseritur penetrabilis ansa lucernae 
23.128	auritusque calix tribus undique figitur uncis. 
23.129	funditus albet aqua, super undam flauet oliuo. 
23.130	stat liquor in liquido, subiecto lubricus umor 
23.131	fonte natat, neque iuncta coit mixtura fluoris. 
23.132	et mirum, quod pingue natat; neque densa solutum 
23.133	rumpit materies elementum, sed leue crassum 
23.134	sustinet, ut solido dilutior unda fluento, 
23.135	subsistensque oleo liquidis aqua fundamentum est. 
23.136	tantaque confusis intus discordia sucis 
23.137	lucet, ut admixtos uideas distare liquores, 
23.138	communique sinu calicis discrimine claro 
23.139	quaeque sui laticis seruat natura colorem. 
23.140	mergitur in medio plumbum tripes, et cauus illo 
23.141	extat apex uncti stipatus fomite lini. 
23.142	stuppa madens liquidum tenui face concipit ignem, 
23.143	et circumfusum spatio stagnantis oliui 
23.144	in uitreis exile uadis funale coruscat 
23.145	et tremulo uibrans a uertice lumen acutum 
23.146	leniter umbrosam iacit in penetralia lucem 
23.147	et placido densas aperit splendore tenebras. 
23.148	hoc tamen emensa fuerat iam nocte remotum, 
23.149	productas quoniam pueris uigilantibus horas 
23.150	consumpto bibulum defecerat unguine lumen. 
23.151	sed puer, extincto abstulerat qui lumine lychnum, 
23.152	quem deponendo funem laxarat, eundem 
23.153	neglexit solito adductum restringere nodo. 
23.154	laxior hinc humili fluitabat linea tractu 
23.155	gratae lucis inops et caeci plena pericli. 
23.156	nam laquei summum dentata minantibus uncis 
23.157	armabatur, et his male tunc fuit obuia fratri, 
23.158	paene male aut nutu Christi bene, qui bene uertit 
23.159	feralem nobis memoranda in gaudia casum. 
23.160	ergo (uidete manum Christi) male pendulus ille 
23.161	per tenebras solito funis submissior infra 
23.162	aeris adsuetum spatium pendebat; et inde 
23.163	e capitis regione pari libramine factus, 
23.164	ut status huius erat, securam heu! cuspide trina 
23.165	excepit faciem uenientis et induit unco 
23.166	occurrens oculum teneroque per intima lapsus 
23.167	mucro salit cilio, qua uix solet arte medendi 
23.168	cauta manus leuem trepido moderamine melen 
23.169	ducere palpebramque leui suffundere tractu. 
23.170	percussus subito tam duri uerberis ictu 
23.171	exclamat trepidasque manus turbatus ad ipsum 
23.172	fert oculum; et pariter clausum cum lumine ferrum 
23.173	continet, ut reprimat uel, si cadat, ut labentem 
23.174	excipiat globulum, qui luminis intima seruans 
23.175	intra folliculum teretem liquido interfuso 
23.176	sub uitrea nigri latet albus imagine pupi. 
23.177	hic ueluti radix oculum subeunte medulla 
23.178	fulcit et umecto uenarum fomite pascit, 
23.179	dum parili fontes oculorum sidere constant. 
23.180	at si forte graui morbo disrupta uel ictu 
23.181	heu! male dissiliat membrana fluentis ocelli, 
23.182	prosilit iste globus sucoque relictus alente 
23.183	deserit arentem uacuata luce lacunam. 
23.184	interea puer excussus clamore dolentis 
23.185	adcurrit stratum somno fugiente relinquens 
23.186	accensamque manu praetendit ad ora lucernam. 
23.187	clauserat hic manibus uultus et fronte supina 
23.188	contigero similis iuueni spectabat in altum, 
23.189	ut daret inmotum librato corpore funem, 
23.190	uulneris arbitrio trepidantia membra gubernans, 
23.191	dum timet aduerso uulnus diducere motu, 
23.192	captiuique oculi ex uno, quo liber agebat, 
23.193	lumine discrimen sociali parte cauebat, 
23.194	nec tamen audebat ducendum adtingere ferrum, 
23.195	ne simul haerentem ductu mucronis et orbem 
23.196	extraheret, neque iam poterat sub lumine fixi 
23.197	ferre moram teli. sed desperante medellam 
23.198	ex ope mortali diuina mox ope Felix 
23.199	inploratus adest, quem tanto in uulnere pendens 
23.200	aduocat et tali depromit uoce querellam: 
23.201	ei mihi! quanta meos urgent peccata labores, 
23.202	qui tantam merui plagam Felice patrono 
23.203	uicinoque simul Felicis et insuper ipso 
23.204	natali miser excipere? heu! magno reus ingens 
23.205	crimine, quem tunc poena ferit, cum soluere sueuit. 
23.206	sancte, precor, succurre tuo; scio, proximus adstas 
23.207	et de contigua missis huc auribus aede 
23.208	audisti, Felix, fletum infelicis alumni; 
23.209	sine modo excelso lateri coniunctus adhaeres 
23.210	ante thronum magni regis confessor amicus, 
23.211	pauperis hanc, uenerande, tui trans nubila uocem 
23.212	accipis aure dei neque temnis, sed petis illic 
23.213	quam mihi deportes Christo miserante salutem. 
23.214	ergo ueni, Felix animaeque perenne patronus, 
23.215	nunc pro corporeo medicus mihi curre periclo. 
23.216	curre, precor, sanctasque manus oppone minanti 
23.217	lapsum oculo et fixum quod conspicis erue ferrum, 
23.218	quod propria reuocare manu non audeo, ne me 
23.219	lumine despoliem, dum conor soluere telo. 
23.220	sic etenim penitus mihi sentio fulmen adactum 
23.221	inserto sub operta oculi penetralia clauo. 
23.222	tu tantum, diuina manus, quae condidit ipsos 
23.223	in nobis oculos, quae te quoque dextra potentem 
23.224	sanifera uirtute dedit, qua daemonas atros 
23.225	excruciando domas, qua corporis omne caduci, 
23.226	pellere tormentum potes alto nomine Christi, 
23.227	omnipotente potens domino; quo praesule nunc me 
23.228	suscipe sanandum. nec te mea crimina uincant, 
23.229	sed magis a te uicta cadant. nam dignior isto 
23.230	uulnere sum, fateor, placidi quam munere Christi. 
23.231	sed domini ipsius uerbum factumque memento, 
23.232	qui peccatoris uitam ueniendo redemit. 
23.233	iustitiae si iure uelis decernere mecum, 
23.234	non sum uno tantum sed lumine dignus utroque 
23.235	multari, ut talis facie sim, qualis et intus 
23.236	corde tenebroso, de quo male uisibus utor 
23.237	corporeis, caecus iustis, oculatus iniquis, 
23.238	et peccatorem luscum fateor decet esse, 
23.239	si deceat talem esse tuum. quocumque ligatus 
23.240	crimine fit dignus uenia, iam si tuus esse 
23.241	coeperit, ut dudum coepi pars esse tuorum, 
23.242	quos ego non patriae telluris amore secutus 
23.243	sed desiderio, quo me tibi, sancte, dicaram, 
23.244	per maris et terrae contempta pericula ueni; 
23.245	exemploque boni cognatae uincula terrae, 
23.246	ut tibi seruirem, rupi, consortibus illis, 
23.247	cum quibus et me iacto tuum; quod in hac ope monstra, 
23.248	ne perdam tanto confixum uulnere lumen. 
23.249	da, precor, indigno famulo tam nobile munus 
23.250	in laudem domini, praesta hoc insigne diei, 
23.251	sancte, tuo, ut, confessa tibi quem gloria Christi 
23.252	luminis aeterni natalem in saecula fecit, 
23.253	hunc habeam natalem oculi pariterque celebrem 
23.254	Felicem et lumen mihi de Felice receptum. 
23.255	talia dum plorat simplex, manus ecce beati 
23.256	prospera mox Felicis adest dubiamque timentis 
23.257	adspirans tacite firmat mentemque manumque, 
23.258	ne timeat tuto ausurus producere ferrum. 
23.259	uix hoc conatus fuit, et quasi lubricus uncus 
23.260	ex oculo cadit absque oculo; tantum unda secuta 
23.261	euomuit lacrimis quem subpurauerat aestum. 
23.262	mox oculus tanti purgatus nocte pericli 
23.263	tam puro enituit speculo, quam nunc quoque sanus 
23.264	cernitur aeterni conlucens munere Christi. 
23.265	et puto plus hodie solito niteat, quia lumen 
23.266	addit et ipse dies qui reddidit. ergo fideles 
23.267	cernite nunc animis tanti discriminis instar 
23.268	et pariter tanti perpendite muneris actum. 
23.269	uir iam maturo grauis aeuo et corpore celsus 
23.270	staminis uncino quasi piscis inhaeserat hamo; 
23.271	et uice suspensus lychni pendebat aperto 
23.272	sed non sponte oculo, quem diducebat inuncans 
23.273	subfixo clauus cilio neque uulnus agebat 
23.274	diuina prohibente manu, quae fecerat illic 
23.275	innocuamque aciem ferri simul et leue pondus; 
23.276	qua pituita grauis, pilus intolerabilis et qua 
23.277	nec minimae perferre atomum duramus harenae, 
23.278	hac graue et incuruo quis credat acumine ferrum 
23.279	insuper et lychno concretis sordibus uncto 
23.280	fixum, inpune diu tenuem pressisse metallo 
23.281	pupillam et nullo temeratum uulnere uisum? 
23.282	quae tam subtilis digitis manus aut opis arte,- 
23.283	quae se tam tenui potuit discrimine iunctis\' 
23.284	inserere et medio palpebrae oculique subactum 
23.285	inter utramque uiam fragili per utrumque meatu 
23.286	inlaeso penetrans oculo suspendere ferrum, 
23.287	quod solidi crasso totum conplebat operti 
23.288	orbem oculi, figens acie nec uulnere laedens? 
23.289	quae manus hoc potuit nisi quae manus omnia fecit? 
23.290	spiritus ille dei penetrator ubique per omnes 
23.291	naturas rerum, tenui subtilior omni, 
23.292	perdita caecatis qui lumina reddidit et qui 
23.293	ex utero et caecum noua lumina fecit habere, 
23.294	uultum inperfecti natura corporis inplens 
23.295	arte creatoris, qua totum perficit orbem, 
23.296	filius ille dei, manus et sapientia patris, 
23.297	omniparens rerum fons et constantia, Christus. 
23.298	ipse ilium quondam non plenae matris in aluo 
23.299	finxerat, ut posthac homo factus et ipse creator 
23.300	hoc quoque diuinis opus admirabile signis 
23.301	adderet, ut uacuos expleret uisibus orbes. 
23.302	denique humi sputans limum facit, unde negatos 
23.303	nascenti obtutus credenti reddit alumno,. 
23.304	materiaque eadem defecta in parte perornat 
23.305	semiperactum hominem, qua toto corpore finxit, 
23.306	ut se ipsum nostra uenisse in carne probaret 
23.307	qui cum patre deo communis imaginis ore 
23.308	conpositum limo et flatu formauerat Adam. 
23.309	ipse opifex, lux nostra, deus, Felicis amici 
23.310	natalem tanta uoluit decorare medella, 
23.311	ut confessoris meritum sublime potenti 
23.312	munere monstraret, non ut cumularet honorem 
23.313	martyris hoc opere, ingentes cui contulit olim 
23.314	nobilibus titulis benedicto nomine palmas, 
23.315	quas indefessis in eo uirtutibus omni 
23.316	tempore continuat domini clementia Christi. 
23.317	sed nobis uoluit specialem tempore in isto 
23.318	laetitiam donare deus propriique patroni 
23.319	tale aliquod propriis operans signum dare seruis, 
23.320	quo nos siderei proprios Felicis alumnos 
23.321	proderet et merito illius curaque doceret 
23.322	uiuere, quo nostram seruans custode salutem 
23.323	saepius infestum nocturnis casibus hostem 
23.324	a nostris pariter membris et mentibus arcet. 
23.325	denique iam nostri gaudemus honore pericli, 
23.326	cernentesque pari splendentem lumina uisu, 
23.327	quem paene amisso deformem uidimus uno, 
23.328	laetamur tactis hoc sospite fratre medullis, 
23.329	quem tanto nobis donauit munere Christus. 
23.330	iure oculis hunc aequo meis, in lumine cuius 
23.331	Felicis manus in Christo, mea gloria, fulget. 
23.332	o felix casus, bona uulnera, dulce periclum, 
23.333	per quod cognoui me curam martyris esse. 
23.334	tanti namque fuit lumen mihi paene perisse, 
23.335	ut modo Felicis de munere lumen haberem. 
24.1	Martinianum spiritu fratrem mihi 
24.2	unaque germanum fide, 
24.3	quem tu disertis prosecutus litteris 
24.4	ad nos uenire miseras, 
24.5	nunc uix salutis conpotem factum suae, 
24.6	scriptis inanem perditis 
24.7	sed caritatis indicem plenum tuae 
24.8	ut os tuum suscepimus, 
24.9	et ueriorem litteris epistolam 
24.10	de corde signatam tuo, 
24.11	cum te referret spiritali littera, 
24.12	et mente et aure legimus. 
24.13	nunc ambo nexi ad inuicem dextras damus 
24.14	in osculo pacis sacrae 
24.15	et inmolamus hostiam laudis deo 
24.16	gratesque Christo reddimus, 
24.17	quo liberante nostra sospes e mari 
24.18	intraret hospes limina; 
24.19	nam dira passus et tamen miracula 
24.20	expertus in periculis. 
24.21	patria profectus cognita causa tibi 
24.22	iter pedestre legerat, 
24.23	sed longa secum spatia terrarum putans 
24.24	uertit uiae sententiam 
24.25	et otiosam fluctuandi nauseam 
24.26	pedum labori praetulit. 
24.27	-Narbone soluit per trucem ponti uiam 
24.28	fragili carinae credulus. 
24.29	hinc ille gressu uir piger uersa uice 
24.30	fit nauigandi paenitens. 
24.31	namque ut profectus continenti litorum 
24.32	in alta processit freta, 
24.33	iam nocte densa, sed sereno lucida 
24.34	ridente tranquillo maris, 
24.35	cum sola cursus ordinarent sidera 
24.36	absente tunc luna polo, 
24.37	nauem repente temporis longo putrem 
24.38	usus uehendi deserit, 
24.39	laterumque laxis soluitur conpagibus 
24.40	undasque rimis accipit. 
24.41	cunctis soporem suaserat tranquillitas, 
24.42	tantum gubernator uigil 
24.43	labente blandis classe securus uadis 
24.44	iter secabat spumeum 
24.45	et fortiores prouehendis cursibus 
24.46	auras uocabat sibilo. 
24.47	interea nauis altius decrescere 
24.48	crescente pletura sui, 
24.49	tabulisque sese latius laxantibus 
24.50	incurrit unda largior; 
24.51	quibusque nulli de salo fluctus erant 
24.52	in naue fluctus nascitur 
24.53	et dormientum membra iam subterluens 
24.54	udo rigore suscitat. 
24.55	ut sensit unus, mox et alter, omnibus 
24.56	formido somnum discutit. 
24.57	timent pauore mortis et causas adhuc 
24.58	timoris ignorant sui. 
24.59	qua miseri fugiant pelagus infestum uia? 
24.60	merguntur in naui sua. 
24.61	si concitata feruerent uentis freta, 
24.62	naui teneretur salus; 
24.63	intra carinae uiscera infuso mari 
24.64	quo uita capietur loco? 
24.65	quis portus illis, quis et in naui mare est, 
24.66	quod intus oppressos necat? 
24.67	sed adusque portus et salus cunctis deus 
24.68	manum paternam porrigit 
24.69	et inter alta medii dorsa gurgitis 
24.70	pietatis expandit sinum, 
24.71	quo abrupta mortis incidentes excipit 
24.72	et in uado uitae locat. 
24.73	scapham sequacem quadriremis machinae 
24.74	ad hanc opem parauerat, 
24.75	ut quos ab illa plebe nauigantium 
24.76	seruare legisset deus, 
24.77	susciperet illa, quae ad dehiscentem mari 
24.78	classem adnatabat comminus. 
24.79	hanc ipse nauis rector et cum litore 
24.80	in alta primo solueret, 
24.81	Nouatianus ille, discissam fidem 
24.82	in corde portans naufrago, 
24.83	homo mortis (itaque) et apta morti cogitans, 
24.84	de more noluit suo, 
24.85	ut esset onerum portio. in nauem suam 
24.86	properat statim conscendere, 
24.87	et cum periclo stringeretur ultimo, 
24.88	molitus est expellere, 
24.89	ut fune rupto, quo cohaerebat rati, 
24.90	dimitteretur aequori. 
24.91	sed plurimorum uoce uictus obuia 
24.92	ab utroque mansit inritus, 
24.93	quia praeualebat omnium sententia 
24.94	auctore Christo fortior, 
24.95	ut mox: salubri barca perfugio foret 
24.96	puppi superstes obrutae. 
24.97	inusitata naufragi facies erat, 
24.98	mors nauitis pax aequoris. 
24.99	foris silebat in freto tranquillitas, 
24.100	in naue tempestas erat. 
24.101	non saxa classem, non procella fregerat; 
24.102	sed his uetustas fortior 
24.103	clauante ferro firma ligni robora 
24.104	aeuo terente soluerat. 
24.105	caelum serenis enitebat nubibus, 
24.106	astris renidebat mare. 
24.107	uerum quid illis laeta uentorum simul 
24.108	pelagique praestabat quies, 
24.109	quos deserebat in profundo marmoris 
24.110	uectura dilapsae ratis ? 
24.111	bibit unda nauem, nauis undam conbibit, 
24.112	sorbentur et sorbent aquae. 
24.113	inebriati nauitae potu salis 
24.114	tristi necantur crapula. 
24.115	ridebat aliis mitis unda nauibus, 
24.116	uni(que) saeuibat rati. 
24.117	sed in periclo plurimorum cernere est 
24.118	caelestis actum examinis. 
24.119	commune cunctos una quos nauis uehit 
24.120	periculum mortis manet; 
24.121	et ecce uariis diuiduntur casibus, 
24.122	ad mortem et ad uitam dati. 
24.123	quod ne putetur forte permixte bonis 
24.124	simul tributum uel malis, 
24.125	constat perisse Christianum neminem 
24.126	et interisse perfidos. 
24.127	namque aut maligno corde Iudaeus perit 
24.128	reus ant superbi schismatis. 
24.129	quemcumque Christi recta signauit fides, 
24.130	hunc uita cognouit suum. 
24.131	tamen fuerunt Christianis additi 
24.132	necdum hoc sacrati nomine, 
24.133	quos de profundo iuncta seruauit fuga, 
24.134	quia Christianis haeserant. 
24.135	nam cum infideli plebe nauigantium 
24.136	nullus fidelis mersus est, 
24.137	ut clara magni ueritas mysterii. 
24.138	ostendit in paucis deus, 
24.139	quod fine mundi diuidendis gentibus 
24.140	discrimen in cunctis erit, 
24.141	cum praenotatos ora uexillo crucis 
24.142	transibit ultor angelus. 
24.143	sic naue in illa nemo morti traditus, 
24.144	qui ueritate praeditus. 
24.145	uixere iuncti Christianis inpii 
24.146	uincente noctem lumine. 
24.147	nam Christianos adgregare mortuis 
24.148	mors cassa uirtutis fuit, 
24.149	quia fronte signum Christianis emicat, 
24.150	quo mors subacta conruit. 
24.151	nauarchus ipse, perditae princeps ratis, 
24.152	pereuntibus primus fuit. 
24.153	namque ante pelago quam periret naufragus, 
24.154	iam mente naufragauerat., 
24.155	bis mersus ille, quem carina fluctibus 
24.156	demersit, error inferis. 
24.157	potuisset ille (se) periclo abrumpere, 
24.158	sed debitum morti caput 
24.159	captiua dignis mens auari uinculis 
24.160	adstrinxit in finem ligans. 
24.161	nam ne superstes nauis et mercis foret, 
24.162	necem saluti praetulit. 
24.163	Martinianum iam supremo stamine 
24.164	mergentibus mixtum uiris 
24.165	tumultuantis excitat turbae sonus 
24.166	somnoque mortis excitat. 
24.167	qui tunc remoto fessus in prorae sinu et 
24.168	securus innocentia, 
24.169	Ionas ut olim uentre nauis abditus, 
24.170	somnos anhelabat graues. 
24.171	sed excitatus luctuosis undique 
24.172	pereuntium clamoribus 
24.173	pedibusque turbae membra quassus omnia, 
24.174	duro cubili prosilit. 
24.175	plerisque mersis intus in nauis utero 
24.176	laterum per, oras, qua solent, 
24.177	ut uela tollant siue contis subrigant 
24.178	nautae expediti currere, 
24.179	tabulis adhuc supernatabat extimis 
24.180	operta nauis gurgite; 
24.181	uiam salutis hac uia rimantibus 
24.182	Martinianus iungitur 
24.183	et agente Christo de globo mortis fugax 
24.184	comes fit euadentibus 
24.185	seseque saltu mittit in cumbam procul, 
24.186	quae plurimis portus fuit. 
24.187	et paene morti derelictus haeserat 
24.188	cum classe mergendus mari, 
24.189	nisi Christus illum ceu manu prensum sua 
24.190	rapuisset e mortis lacu. 
24.191	sicut recussis fugit olim uestibus 
24.192	Ioseph furentem feminam, 
24.193	sic hic relictis omnibus nudus fuga 
24.194	euasit infidam ratem. 
24.195	et sicut olim iussa Ionan obuio 
24.196	excepit ore belua 
24.197	et hiulca late lubricum per guttura 
24.198	transmisit in uentrem suum, 
24.199	incolume corpus dente suspenso uorans 
24.200	et quem uorabat non edens: 
24.201	sic hunc (ab) alta naue in undas cernuum 
24.202	suscepit occurrens scapha 
24.203	tutoque uexit fida per noctem sinu, 
24.204	donec referret portui. 
24.205	sed mentione magni uatis edita, 
24.206	in quo pii mysterii 
24.207	imago mortem triduani funeris 
24.208	reduci salute praetulit, 
24.209	paucis reflexo carminis uestigio. 
24.210	recurrere ad Ionan libet. 
24.211	commenta domini mira; mersus aequore 
24.212	intactus undis fluctuat. 
24.213	uiuit uoratus, quique glutiuit manet 
24.214	uiuente ieiunus cibo, 
24.215	et praeda cum sit, esca non est beluae 
24.216	domoque uentris utitur. 
24.217	o digna sancto claustra fugitiuo dei! 
24.218	capitur mari, quo fugerat, 
24.219	altumque uastae missus in uentrem ferae 
24.220	uiuo tenetur carcere. 
24.221	de naue (iactus) perit et undis nauigat, 
24.222	exul soli, hospes sali; 
24.223	spatiatur antro beluini corporis 
24.224	captiuus et liber reus. 
24.225	nam liber undis, intra mare (et) exter maris, 
24.226	natat in natante belua, 
24.227	claususque quam(quam) corpore exit ad deum 
24.228	uolans propheta spiritu. 
24.229	corpus tenetur corpore, at mentis fugam 
24.230	terrena uincla non tenent. 
24.231	inclusus aluo carcerem rumpit prece 
24.232	auresque pertingit dei; 
24.233	orationi liber et uinctus fugae 
24.234	fide sua sese arguit. 
24.235	nam qui putarat per mare euadi deum 
24.236	et naue celari deo, 
24.237	nunc iste et intra beluam mersam mari 
24.238	adesse credat arbitrum. 
24.239	iam me referre flexilis uerbi pedem 
24.240	oportet ad Ionan meum, 
24.241	quem more coeti cumba suscepit capax 
24.242	uteroque conclusum suo 
24.243	uexit trementem frigore et formidine 
24.244	saluumque terrae reddidit. 
24.245	mirum renarrat se per illud temporis,- 
24.246	cum puppe praeceps ardua 
24.247	saliens in illam decidisset nauculam 
24.248	eoque uenisset loci, 
24.249	quo cumba multam duxerat rimis aquam 
24.250	olente sentinae lacu, 
24.251	statim fouente frigidos artus deo 
24.252	quiete sopitum sacra 
24.253	nudumque et udum, fugere quae somnus solet, 
24.254	dormisse lecto mollius, 
24.255	spatioque toto, quo relatus litori est, 
24.256	somno fuisse deditum, 
24.257	nec aqua excitatum qua madebat nec gelu, 
24.258	quod nuditate traxerat; 
24.259	licet esset anni tempus autumnus tepens, 
24.260	sed naufragis hiems erat, 
24.261	quos perditorum dura damna tegminum 
24.262	gelidusque quassabat tremor. 
24.263	aliud stupendum, quo fidelem gratiam 
24.264	Martiniani colligas, 
24.265	dilecte frater, accipe et lauda deum 
24.266	sanctumque fratrem amplectere: 
24.267	ut adlabentem portui sensit ratem 
24.268	stridente harena litoris, 
24.269	abeunte somno fit sui tandem memor 
24.270	recipitque sese, expergitur 
24.271	et adiacentes pectori tangit suo 
24.272	epistolas apostoli. 
24.273	hunc in pauore codicem sed nesciens 
24.274	rebus relictis sumpserat, 
24.275	uel ille codex spiritu uiuens sacro 
24.276	non sentienti adhaeserat. 
24.277	metire, quaeso, quis nisi Christus suo 
24.278	dedit hunc ministro praesulem? 
24.279	testatur iste cogitatum nec sibi 
24.280	illo pericli tempore, 
24.281	ut inplicatam sarcinis membranulam 
24.282	meminisset illinc tollere. 
24.283	quod si subisset in metu mentem suam, 
24.284	non et uacasset quaerere. 
24.285	sed in suarum litterarum corpore 
24.286	Paulus magister adfuit 
24.287	amansque puro corde lectorem sui 
24.288	de mortis abduxit manu; 
24.289	iterum eximendos e maris fundo uiros 
24.290	largitus est Paulo deus. 
24.291	quae quondam in ipso nauigante apostolo 
24.292	fuit potestas gratiae, 
24.293	haec nunc per eius suffragata litteras 
24.294	Martiniano et ceteris, 
24.295	qui Christianis tunc cohaeserunt fuga, 
24.296	discrimen a discrimine 
24.297	tutum parauit, ut fideles inpiis 
24.298	discriminarat naufragos. 
24.299	ergo ut biremis adplicata litori 
24.300	exposuit umentes uiros, 
24.301	uitam tenentes et requirentes simul, 
24.302	opem saluti flagitant, 
24.303	ne saeuiori fluctibus terrae dati 
24.304	algu perirent et fame. 
24.305	sed propter inde posita Gallorum solo 
24.306	Massilia Graium filia, 
24.307	alumna sanctae ciuitas ecclesiae, 
24.308	pandebat humanos sinus. 
24.309	urbem hanc petentes naufragi casum indicant, 
24.310	ali tegique postulant. 
24.311	Martinianum suscipit fraternitas 
24.312	tectoque apricat et cibo. 
24.313	sed copiosa caritate pauperes 
24.314	stipem pusillam commodant. 
24.315	exigua largus pensat affectus data, 
24.316	orando ditant hospitem 
24.317	et spiritali diuitem uiatico 
24.318	cum pace dimittunt sua. 
24.319	tamen iste caligis uilibus donatus est, 
24.320	ne nautico erraret pede, 
24.321	qui maluisset confoueri excalcius 
24.322	quam calciari frigidus. 
24.323	sed ire terra quamlibet passus mare 
24.324	nudi pudore respuit, 
24.325	reputans et illud, ne putaretur lucri 
24.326	amore nudum fingere, 
24.327	si ueste Teucer pannea peruaderet 
24.328	castella uicos oppida, 
24.329	quali uagari per mare et terras solent 
24.330	auara mendicabula, 
24.331	qui deierando monachos se uel naufragos 
24.332	nomen casumque uenditant. 
24.333	uerum iste noster Christianus quamlibet 
24.334	et naufragus uere foret, 
24.335	similis putari praecauens fallentibus 
24.336	aliosque se falli negans, 
24.337	non uult uiator esse, ne nomen nonum 
24.338	adquirat inpostor sibi, 
24.339	mauultque uitae ferre iactum nauigans 
24.340	quam frontis aestum inambulans. 
24.341	panno ergo sordens, calciamento nitens, 
24.342	fluitare rursus eligit 
24.343	repetitque portum et terreae tuto uiae 
24.344	praeuertit intutum maris, 
24.345	ut naue tectus usque uoti litora 
24.346	uelut expeditus nauita 
24.347	-de nuditatis nauticae consortio 
24.348	nudi pudorem euaderet. 
24.349	fauens fideli rex deus constantiae 
24.350	prosequitur audacem fidem 
24.351	uicesque mutans dura succedentibus 
24.352	aduersa pensat prosperis 
24.353	solidoque nauem paginatam robore 
24.354	ad peruehendum praeparat; 
24.355	pacem procellis inperat, nubes fugat 
24.356	cursumque in aura dirigit, 
24.357	tali quiete temperans caelum et mare, 
24.358	ne pace cursus haereat, . 
24.359	periculosa nec ratem flatu graui 
24.360	perurgeat uelocitas. 
24.361	sic iste Christo blandiente molliter 
24.362	emensus asperum mare 
24.363	longinquiorem portum ab urbe adlabitur, 
24.364	cui Centum Cellas nomen est, 
24.365	abinde nauis promouenda longius 
24.366	intraret ut portum phari. 
24.367	uix iste credens se potitum litore 
24.368	telluris optatae sibi, 
24.369	naui relicta laetus insultat solum 
24.370	Romamque festinat pedes; 
24.371	illic amica tecta fratrum ciuium 
24.372	optatus hospes inuenit. 
24.373	respirat animo, conquiescit corpore, 
24.374	dat accipitque gaudia, 
24.375	patriam fruentes inuicem reddunt sibi, 
24.376	deo fatentur gratias. 
24.377	Martinianus maesta gaudens indicat, 
24.378	tolerata narrans fratribus. 
24.379	lacrimas in ipsis gratulationibus 
24.380	miscent profuso pectore. 
24.381	Theridius aberat inde tunc mecum meus 
24.382	uir, munus a Christo mihi, 
24.383	uir pacis et uir legis et uir gratiae, 
24.384	requies uoluptas mens mea; 
24.385	huius cohospes mente Paulinus pia 
24.386	in urbe seruabat domum. 
24.387	Martinianum hic ueste nudat naufraga 
24.388	et ueste coperit sua 
24.389	donumque tunicae, qua sodalem ornauerat, 
24.390	geminat cucullae munere. 
24.391	largitor ipse tunc uicissim ut naufragus 
24.392	in ueste mansit unica. 
24.393	post haec et ad nos pergere inceptat uiam, 
24.394	qua sternit aggerem silex, 
24.395	cui munitor Appius nomen dedit. 
24.396	terit terentem tramitem; 
24.397	qui ueste trita nauigator uenerat 
24.398	pedes uiator et terit. 
24.399	sed ne uel ista penitus inmunis uia 
24.400	solitis uacaret casibus, 
24.401	inpune pigram non tulit sententiam, 
24.402	qua tendere ingressum piget. 
24.403	ab urbe Capua, quae loco sedis meae 
24.404	bis dena distat milia, 
24.405	nanctus uacantem sarcina mulum, ut solent 
24.406	iumenta reuocari domum, 
24.407	paruo per iter breue aere conductum sedet; 
24.408	medioque mox spatio uiae 
24.409	muli pauore sessor excussus procul 
24.410	uectore subducto cadit. 
24.411	in ora lapsus ora non laedit sua, 
24.412	in saxa fusus et rubos, 
24.413	nec sente uultum nec lapide artus contudit, 
24.414	Felicis exceptus manu; 
24.415	qui iam propinquantem aedibus fratrem suis 
24.416	non passus occursu mali 
24.417	suis periclum in finibus capessere 
24.418	hostem remouit inuidum, 
24.419	et hunc fidelis conpotem uoti suis 
24.420	confessor induxit locis 
24.421	nostrisque iuxta sedibus gratum intulit 
24.422	Felix patronus hospitem. 
24.423	patriam hic rogatus indicat, casus refert, 
24.424	de te beata nuntiat. 
24.425	referensque paucos de tuis scriptis logos, 
24.426	quasi labra melle asperserit, 
24.427	sic de fauorum mihi tuorum guttulis 
24.428	dulcissimum gustum offerens, 
24.429	magis coegit quas auenti non dabat 
24.430	desiderari litteras; 
24.431	sed cum ipse causa litterarum uenerit, 
24.432	et litteras uidi tuas, 
24.433	non atramento calami sed mentis stilo 
24.434	in fratre praescriptas bono. 
24.435	ignotus ante mox ut esse cognitus 
24.436	coepit, fit et carissimus. 
24.437	ab intus eius emicabat gratia 
24.438	sermone mentis nuntio. 
24.439	bonus, inquit, omnis de bono profert bona, 
24.440	et arborem fructu uides; 
24.441	sic iste uerbo suauis et castus fide 
24.442	et fronte honesta lucidus, 
24.443	dulci benignae caritatis flumine 
24.444	in nostra fluxit uiscera. 
24.445	super haec amicum merito se iactans tuum, 
24.446	quo plus amaretur, dabat. 
24.447	nec enim ulla nocti et lumini concordia est, 
24.448	lupus nec agno congruit. 
24.449	hinc et propheta, sicut, inquit, alites 
24.450	pares in unum conuolant, 
24.451	sic semper apta qualitate moribus 
24.452	iustitia concurrit bonis. 
24.453	Martinianum sic tibi longe parem 
24.454	germana mens contexuit, 
24.455	speculumque mentis et fidei instar tuae 
24.456	est talium dilectio. 
24.457	benedictus auctor fonsque sanctorum deus 
24.458	non stulta iam tantum neque 
24.459	infirma mundi defluentis eligit, 
24.460	ut alta mundi destruat; 
24.461	sed, ut ipse dixit, cuncta iam sursum trahens 
24.462	et alta mundi uindicat. 
24.463	quoniam ipse fecit et pusillum et maximum, 
24.464	utrosque iungit gratia, 
24.465	et quos creator opere in uno condidit, 
24.466	hos recreat uno munere. 
24.467	communis omnes clausit infidelitas, 
24.468	mediatur ut cunctis fides, 
24.469	ut fiat omnis subditus mundus deo 
24.470	omnisque lingua et dignitas 
24.471	super omne Iesum nomen unum in gloria 
24.472	regnare fateatur patris. 
24.473	huic iam et potentes saeculi curuant genu 
24.474	deduntque ceruices deo, 
24.475	regemque Christum confitentur principes 
24.476	et sceptra submittunt cruci. 
24.477	coeunt in unum purpurae et panni gregem 
24.478	pastore concordes deo. 
24.479	commune regnum, sanguis unus omnibus, 
24.480	summis et imis, Christus est, 
24.481	qui te decorum gloriosis saeculi, 
24.482	honore litteris domo, 
24.483	ditauit humili corde, ut aeternam tibi 
24.484	conferret altitudinem 
24.485	et ut coheres diuitum caeli (fores), 
24.486	istic amator pauperum. 
24.487	beatus es nunc mente pauper (sed) spei 
24.488	diues, qua gaudent pauperes, 
24.489	qui defrudati lubricis mundi bonis, 
24.490	caeli fruentur gaudiis. 
24.491	hos inter alto in Abrahae patris sinu 
24.492	secretum ab igne diuitum et 
24.493	refrigerantem roribus uitae locum 
24.494	deus uiuorum praeparat. 
24.495	insigne tantae iam spei certum tibi 
24.496	magno coruscat pignore, 
24.497	plantata domino in atriis Hierusales 
24.498	tui propage germinis. 
24.499	namque ut fideli te patri conponeret, 
24.500	a te poposcit filium, 
24.501	in semine Isac semen adscribens tuum 
24.502	ipsumque ut Isac expetens, 
24.503	quem tu Abramiae caritatis aemulus 
24.504	uiuam dedisti uictimam 
24.505	deoque tradens iam peremisti tibi, 
24.506	ut saluum haberes firmius. 
24.507	nunc iste uobis exter et uester manet, 
24.508	terrestris exsors saeculi. 
24.509	de matris aluo promptus, antequam patrem 
24.510	matremque cognosset suam 
24.511	bonumue saperet aut malum discerneret, 
24.512	beatus elegit bonum. 
24.513	et nunc in aula paruulus ludit dei 
24.514	et ore lactanti canit: 
24.515	de uentre matris et die prima mihi 
24.516	tu, Christe, protector meus. 
24.517	audistis et uos, quod beatis dicitur: 
24.518	potens erit semen tuum. 
24.519	habes et illud: uentris a fructu tui 
24.520	in sedibus ponam meis. 
24.521	qui sermo Dauid quamlibet Christum sonet, 
24.522	in Christo et illis concinit, 
24.523	qui Christiani corporis collegio 
24.524	in sede ponentur dei. 
24.525	uobis et Annae sternitur consortium 
24.526	infantis exemplo sacri. 
24.527	Samuel et iste creuit in templo dei, 
24.528	nunc agnus et pastor dehinc. 
24.529	contexat illi sedulae matris manus 
24.530	ephod staturae congruum, 
24.531	quem spiritalis in dei uerbo sacris 
24.532	doctrina tegat liciis. 
24.533	sitque in superna ueste reginae aureis 
24.534	intextus ipse fimbriis, 
24.535	sanctumque Christo Nazarenus uerticem 
24.536	pastis adornet crinibus, - 
24.537	animaeque pulchrum crine uirtutis caput 
24.538	armetur operosa fide. 
24.539	nec huius umquam desecans nouacula 
24.540	ascendat in damnum comae. 
24.541	et ut ille Samso ui capillorum potens, 
24.542	uirtute crinitus sacra, 
24.543	sternat leonem strangulatum fortibus 
24.544	orationum brachiis 
24.545	dulcemque fructum nobilis uictoriae 
24.546	decerpat ore mortui. 
24.547	sed ab hoc triumpho caueat exemplo sibi 
24.548	aliena adire foedera. 
24.549	allophyla mulier est mihi lex carnea 
24.550	blandis dolosa retibus. 
24.551	si lege mentis ista sit lex fortior, 
24.552	in iura peccati trahet; 
24.553	malesuada uerbis fraudis arte dulcibus 
24.554	animum uirilem effeminat; 
24.555	excaecat oculos mentis et radit caput, 
24.556	spolians et exarmans fidem. 
24.557	hac parte Samso nolo sit noster puer, 
24.558	ne misceatur copulae, 
24.559	quam consequatur protinus captiuitas 
24.560	infirmitas et caecitas, 
24.561	licet ille fortis postea receperit 
24.562	robur recretis crinibus 
24.563	manuque ductus de mola ad ludibrium 
24.564	hostilis exultantiae 
24.565	in caecitate corporis mente intuens 
24.566	uocarit ultorem deum. 
24.567	et restituto mox capillis robore 
24.568	prostrauit hostilem domum; 
24.569	cuius columnas fortior saxis manus 
24.570	ut clausit amplexu graui, 
24.571	conlapsa fulcris tecta subductis humo 
24.572	cecidere in ipsum; sed tamen 
24.573	et morte (in) ipsa praepotens heros dei 
24.574	hostes ruinae miscuit 
24.575	et gloriosa morte pensauit sibi 
24.576	uitae subactae dedecus. 
24.577	qui seraus hoste gloriante uixerat, 
24.578	hoste obruto uictor cadit 
24.579	et plura morions interemit milia, 
24.580	quam uiuus interfecerat. 
24.581	imitetur istam filius noster uolo 
24.582	sic morte mortem, ut permanens 
24.583	in carne carnem uincat et uiuat deo, 
24.584	peccata carnis opprimens. 
24.585	sed nolo carnis gaudiis ut noxiae 
24.586	dolis subactus feminae 
24.587	addicat animum, postea fiat hostium, 
24.588	uirtute nudus gratiae. 
24.589	Samuel in ista parte sit, qua iugiter 
24.590	sanctus neque accisus comam 
24.591	per tota uitae tempora inrupto sacrum 
24.592	pertexat aeuum stamine 
24.593	et inchoatam seruitute infantiam 
24.594	usque ad senectam pensitet. 
24.595	occidat Amalech et pie saeuus deo 
24.596	peccata carnis immolet, 
24.597	quibus peremptis interierit zabulus, 
24.598	inuisus aeternum deo. 
24.599	Saul in hoc deficiat et regnet Dauid; 
24.600	pusillus altum destruat, 
24.601	ut non sit altus spiritu superbiae 
24.602	nec liuidus zeli malo, 
24.603	sed corde in humili celsa uirtutum gerens 
24.604	ascendat in regni thronum, 
24.605	et illa Samso gesta, quae priora sunt, 
24.606	sequatur, ut restes nouas 
24.607	ceu fila rumpat, nec fidem prodat suam, 
24.608	ne perdat ignauus comam. 
24.609	crinitus operum uiribus caelestium, 
24.610	praetenta rumpet uincula, 
24.611	palos refiget, mille prosternet uiros 
24.612	una subactos dextera, 
24.613	quia nostra uirtus et caput Christus deus, 
24.614	qui dextera et uirtus dei est; 
24.615	eius potentes mille serpentem dolis 
24.616	nos adpetentem uincimus. 
24.617	sit fortis anima mortificans asinum suum, 
24.618	pigri iumentum corporis. 
24.619	decoctus umor sobriis laboribus 
24.620	pallore uultum liuidet, 
24.621	et tribulata carne uictrix castitas 
24.622	consumat ignes criminum. 
24.623	exterior etenim noster ut corrumpitur 
24.624	terente continentia, 
24.625	tunc innouatur qui intus est uicti potens 
24.626	infirmitate corporis. 
24.627	tunc mille a latere, dena (a) dextris milia 
24.628	arente maxilla cadent, 
24.629	si mala nostra salua fiat otio, 
24.630	quae est usu edendi mobilis, 
24.631	quia suculenti corporis licentia 
24.632	retunditur ieiuniis. 
24.633	et tunc triumphus fonsque nobis nascitur 
24.634	in arefactis ossibus. 
24.635	maxilla telum proelianti quae dedit 
24.636	dat aestuanti poculum 
24.637	ieiuna suci carnis ossa mortuae 
24.638	sancto rigante spiritu. 
24.639	sed quae ante sanctis in figuram gesta sunt, 
24.640	nobis in actum scripta sunt, 
24.641	ut quod parentes gestitarunt corpore 
24.642	nos actitemus spiritu. 
24.643	fluxere uetera, cuncta facta sunt noua, 
24.644	uacuauit umbram ueritas. 
24.645	adest salutis iam dies, hiems abit 
24.646	et terra uernat floribus. 
24.647	audita iam uox turturis tempus canit 
24.648	incisionis adfore. 
24.649	epulemur ergo uetere fermento sine 
24.650	in ueritatis azymis, .. 
24.651	quia Pascha nostrum Christus inmolatus est 
24.652	intraque nos regnum dei est. 
24.653	quare uetustis absoluti legibus 
24.654	iam non in umbra degimus, 
24.655	quos nube legis et statutorum iugo 
24.656	quasi comarum sarcina 
24.657	Christus leuauit ipse, filius dei, 
24.658	factus redemptis in caput. 
24.659	quo capite liberi super taetrum caput 
24.660	dracone uicto incedimus. 
24.661	illos decebat inpedimentum comae 
24.662	umbraculumque uerticis, 
24.663	quibus tegebat corda uelamen sacra 
24.664	obnubilans mysteria. 
24.665	at nos remoto litterae uelamine 
24.666	in luce corporis sui 
24.667	enubilatam ueritatem cernimus, 
24.668	faciem reuelati fide. 
24.669	puer ergo noster legis atque gratiae 
24.670	alumnus ex utroque sit 
24.671	in spiritalem conparatus gloriam, 
24.672	ut uetera promat et noua. 
24.673	fortis pudicis actibus crines agat 
24.674	ferrumque damni nesciat, 
24.675	ut a machaera noxiorum dogmatum 
24.676	conseruet intactam fidem. 
24.677	sed rursus idem et euangelico desuper 
24.678	mentem retectus lumine, 
24.679	ponat capillos oneris et uelaminis 
24.680	seruus fidei et liber fide. 
24.681	hunc lacte primo per prophetarum ubera 
24.682	lex paedagoga nutriat, 
24.683	hunc angelorum pane dulcis gratia 
24.684	et melle de petra cibet. 
24.685	inebrietur sobriante poculo 
24.686	de fonte sancti spiritus. 
24.687	et ipse tu mox copulatus filiis 
24.688	ut palma florescas deo. 
24.689	et ecce coniux in iugo Christi tua 
24.690	ut uitis exundat bona, 
24.691	domi deoque costa fortis haec tibi 
24.692	lateribus in domus tuae, 
24.693	curas mariti sustinens, curans fidem, 
24.694	sancti corona coniugis, 
24.695	in castitate liberos enutriens 
24.696	uitam nouellantes deo. 
24.697	hunc namque uestra uite fusum palmitem 
24.698	sic credo firmandum deo, 
24.699	radicis ipse ramus ut radix suae 
24.700	secum suam stirpem trahat. 
24.701	ut ille quondam prouidentia dei 
24.702	distractus in seruum puer 
24.703	ad arua frugum missus est, ut et patrem 
24.704	praeiret et fratres suos, 
24.705	qui mox per orbem consecutura fame 
24.706	patris altor et fratrum foret, 
24.707	sic iste forsitam in sacram panis domum 
24.708	uos antecessit filius, 
24.709	ut et parentes pascat et fratres suos 
24.710	in istius mundi fame, 
24.711	ubi terra tribulos parere nobis largior 
24.712	eget bonorum frugibus. 
24.713	et hic spadoni uenditus dici potest, 
24.714	quia castitatis seruus est, 
24.715	et qui in Seueri ius manumque est traditus 
24.716	spadonis ob regnum dei, 
24.717	quo nutriente roboratus in fidem 
24.718	et castitatem masculam, 
24.719	inretientis saeculi pompam inlicem 
24.720	ut inpudentem feminam 
24.721	casto superbus respuet fastidio 
24.722	nudaque uitabit fuga 
24.723	et anteuertet gaudiis letalibus 
24.724	poenas salutares pati. 
24.725	ut ille quondam, sic modo iste carcerem 
24.726	pro castitate perferat, 
24.727	ut a iuuenta. singulariter sedens 
24.728	tacitaque seclusus domo 
24.729	amet quietae tecta solitudinis, 
24.730	spinis et aures sepiat. 
24.731	domibus ciborum praeferat luctus domum, 
24.732	ut gaudium fletu serat 
24.733	seseque duris sponte nectat legibus, 
24.734	culpae ut resoluat uinculis 
24.735	patientiaeque conpedem inponat sibi, 
24.736	nec sede nec sensu uagus. 
24.737	et tunc ab humili celsa promerebitur, 
24.738	quia qui superbos deprimit 
24.739	humiles inaltat dansque paruis gratiam 
24.740	resistit adrogantibus. 
24.741	sic ille Ioseph ante paruus factus est, 
24.742	ut magnus esset, et nisi 
24.743	seruus fuisset, non fuisset in sui 
24.744	tellure seruitii potens. 
24.745	ubi sustinuerat seruitutem et carcerem, 
24.746	ibi regnum opesque nactus est, 
24.747	et sustinendo iniquitatis uincula 
24.748	iustitia cepit praemia. 
24.749	sit et hic probatus corporis custos sui, 
24.750	ut claustra teneat carceris. 
24.751	si uitia carnis strinxerit Christi metu, 
24.752	quasi uinculatis praeerit, 
24.753	aliisque mundi carcere inclusis adhuc 
24.754	et adligatis saeculo, 
24.755	ut liber ipse iamque commissus sibi 
24.756	magister et custos erit. 
24.757	namque ille iure qui suam seruauerit 
24.758	aliorum habet custodiam, 
24.759	non ut tenebris permanere carceris 
24.760	seu liberos uinctos uelit, 
24.761	sed ut receptos doceat exemplo suo 
24.762	mundi catenis exui. 
24.763	et facile propriis absolutus uinculis 
24.764	solui docebit crimine, 
24.765	bonusque mentis uir gubernator suae 
24.766	et eclesiae nauem reget. 
24.767	nam quomodo ille praesidebit proximis 
24.768	praeesse qui nescit sibi? 
24.769	sed sermo lapsus decucurrit longius, 
24.770	reuertar ad Ioseph meum. 
24.771	castus beatae flore uernet gratiae 
24.772	ut paradisi lilium 
24.773	et corde puro caelitis prudentiae 
24.774	potum pudicus hauriat; 
24.775	responsa dubiis exerat mortalibus 
24.776	arcanus interpres dei 
24.777	et emicante gloria famae bonae 
24.778	notescat in regis domo, 
24.779	placitusque regi spiritu prudentiae, 
24.780	sumatur in regni ducem. 
24.781	possessionis regiae princeps eat 
24.782	praefectus in magna domo, 
24.783	stolam sed iste byssinam et torquem aureum 
24.784	gerat, apta Christo insignia; 
24.785	textam supernae gratiae uestem induat, 
24.786	stolatus innocentia. 
24.787	contexta bysso uestis inruptam fidem 
24.788	signat ualenti stamine; 
24.789	nam fila byssi fortiora et sparteis 
24.790	feruntur esse funibus. 
24.791	pro torque collo caritatis aureae 
24.792	, praedulce circumdet iugum, 
24.793	quod suaue Christo nec molestum pondere 
24.794	adstringit colla, non premit. 
24.795	haec inter idem dona sumat, regii 
24.796	insigne iuris, anulum, 
24.797	comptusque trino trinitatis munere 
24.798	curru uehatur regio. 
24.799	regalis etenim currus est Christi caro 
24.800	corpusque sanctum ecclesia, 
24.801	quo uehitur ipse milibus laetantium 
24.802	agitator Israel deus. 
24.803	imitare Christum; fac bonum, uita malum, 
24.804	caeli uitam in terris age. 
24.805	et ipse te rex ponet in currum suum 
24.806	regnique consortem dabit. 
24.807	et summa regni iura committet sui 
24.808	pandetque thesauros suos. 
24.809	sed ante digna largietur pignora, 
24.810	ut regiis insignibus 
24.811	ornatus altum regis ascendas thronum 
24.812	reseresque regales penus,. 
24.813	sapientiae monile, gloriae stolam 
24.814	fideique gestans anulum. 
24.815	sed ut ille totam uir per Aegyptum potens 
24.816	fuit exter Aegypti solo, 
24.817	et iste mundi uiribus potentior 
24.818	sit fortis Aegyptum super, 
24.819	Aegyptiorum sed peregrinus domo 
24.820	sic mixtus, ut non mixtus sit, 
24.821	distetque sanctum, sede communi licet, 
24.822	de gente non sancta genus; 
24.823	nam nunc in isto tamquam in Aegypto situs 
24.824	sic demoretur saeculo, 
24.825	alienus ut sit saeculi negotiis 
24.826	caelestis urbis incola. 
24.827	in carne uiuens uita carnis exulet 
24.828	in lege mentis ambulans 
24.829	totamque regni crediti terram sibi 
24.830	peragret in libris sacris. 
24.831	et sicut ille uir dei Ioseph pius 
24.832	Memphiticos fines obit 
24.833	et ampliatis horreis laetas opes 
24.834	fecunditatis congerens, 
24.835	exuberantum diues annorum bonis 
24.836	ieiuna pauit tempora: 
24.837	sic iste noster in sacratis litteris 
24.838	perambulet regnum dei. 
24.839	scriptura namque sancto flata spiritu 
24.840	regni perennis mater est, 
24.841	et iste cura spiritali prouidens 
24.842	struat ampla mentis horrea, 
24.843	ut dilatato larga uitae perpetis 
24.844	alimenta condat pectore; 
24.845	et cum uitali diuitem substantia 
24.846	perfecerit terram suam, 
24.847	tunc tu, ut fruaris filii potentia, 
24.848	tamquam Israel ibis senex 
24.849	et introibis laetus accito simul 
24.850	cognationis agmine. 
24.851	pascetque natus in domo regis tuam 
24.852	partis senectam panibus, 
24.853	ut pullus aquilae dicitur repascere 
24.854	cura parentes mutua, 
24.855	quos uis senectae rursus inplumes facit 
24.856	nidoque pascendos refert, 
24.857	donec replumi uestiantur corpore 
24.858	pennisque florescant nonis. 
24.859	uersi uicissim more naturae nouo 
24.860	sunt filiis pulli senes. 
24.861	at cum ueterno defaecata fecerit 
24.862	nouos iuuenta praepetes, 
24.863	desueta pennarum remigia denuo 
24.864	natis magistris inchoant 
24.865	mixtique pullis conuolant altoribus 
24.866	leni per auras inpetu; 
24.867	liquidum sereno tractibus lentis iter 
24.868	secare sublimi iuuat, 
24.869	placideque sudum uentilantes aerem, 
24.870	ala pares inmobili- 
24.871	dum se sequuntur et uicissim praeeunt, 
24.872	serto coronant circulo. 
24.873	ultroque regni caelitis mysteria 
24.874	mutae loquuntur alites: 
24.875	sacrum potentis ejplicant instar crucis 
24.876	suspensa pennis corpora; 
24.877	uolatus autem circumactus ambitu 
24.878	spondet laboris praemium. 
24.879	sic iste pullus gratiarum filius, 
24.880	uestrae salutis praeuius, 
24.881	auium per alta commeantum nubila . 
24.882	sit spiritalis aemulus, 
24.883	cornibus et alis arduae fultus crucis 
24.884	uolet in coronam gloriae, 
24.885	qui fonte proprio est deriuatus, ut suam 
24.886	fons totus in uenam fluat; 
24.887	uestrumque proni riuulum sequamini, 
24.888	ut flumen e cunctis eat, 
24.889	benedicta prolis sanctae radix, ut bonae 
24.890	rami feraces arboris. 
24.891	deo dedistis nutriendum filium, 
24.892	et ille sic uobis alit, 
24.893	uti uicissim nutriat canos puer, 
24.894	senibus magister paruulus, 
24.895	pietatis admirabili mysterio 
24.896	factus parens parentibus. 
24.897	deinde cuncti, tota sanctorum cohors, 
24.898	ad corpus illud uerticis, 
24.899	quo sicut aquilae congregabuntur pii, 
24.900	et uos uolantes ibitis, 
24.901	quod non ualebunt, quos humo tolli uetant 
24.902	patrimoniorum pondera. 
24.903	cum prima signum suscitandis mortuis 
24.904	caelo tuba intonauerit, 
24.905	hi nunc obesi spiritu superbiae 
24.906	et opibus inflati canis, 
24.907	humi manebunt conpediti nec suis 
24.908	sese explicabunt uinculis, 
24.909	quibus infideles nunc ligantur, ut uolunt, 
24.910	tunc adtinendi, ne uolent, 
24.911	quia sarcinatos et graues rebus suis 
24.912	mundi caduci diuites 
24.913	portare tenera non ualebunt nubila 
24.914	ad regis occursum dei; 
24.915	sed haesitantes in luto faecis suae 
24.916	opumque pressos molibus 
24.917	meridiano incendio mundi repens 
24.918	ruina mortis opprimet. 
24.919	ne quaeso dominus talium uirgam deus 
24.920	admittat in sortem suam, 
24.921	neque nos in horum diuitum fructus sinat 
24.922	manus iniquas tendere. 
24.923	uos ergo, magna cura pectoris mei, 
24.924	paramini Christo leues 
24.925	iamque expediti sarcinis angentibus 
24.926	laxate uinculis pedes; 
24.927	ut copiosa luce uestiamini, 
24.928	estote nudi saeculo, 
24.929	ueniens ut huius saeculi princeps nihil 
24.930	inueniat in uobis suum. 
24.931	et uos prementum mole rerum liberos 
24.932	et labe puros criminum 
24.933	facile adleuantes perferant tenui sinu 
24.934	nubes piorum baiulae, 
24.935	sponsique regis obuiam uectos deus 
24.936	fulgore perfundat suo, 
24.937	ut sempiternae clara uitae gloria 
24.938	mortale uestrum sorbeat, 
24.939	et ad supernam restituti imaginem,. 
24.940	erile conformes decus, 
24.941	aeuum perenne perpetes ut angeli 
24.942	cum rege uiuatis deo. 
25.1	Concordes animae casto sociantur amore, 
25.2	uirgo puer Christi, uirgo puella dei. 
25.3	Christe deus, pariles duc ad tua frena columbas 
25.4	et moderare leui subdita colla iugo. 
25.5	namque tuum leue, Christe, iugum est, quod prompta uoluntas 
25.6	suscipit et facili fert amor obsequio. 
25.7	inuitis grauis est castae pia sarcina legis, 
25.8	dulce piis onus est uincere carnis opus. 
25.9	absit ab (his) thalamis uani lasciuia uulgi, 
25.10	Iuno Cupido Venus, nomina luxuriae. 
25.11	sancta sacerdotis uenerando pignora pacto. 
25.12	iunguntur; coeant pax pudor et pietas. 
25.13	nam pietatis amor simul est et amoris honestas 
25.14	paxque deo concors copula coniugii. 
25.15	foederis huius opus proprio deus ore sacrauit 
25.16	diuinaque manu par hominum statuit. 
25.17	quoque indiuiduum magis adsignaret amorem, 
25.18	ex una fecit carne manere duos. 
25.19	nam sopitus Adam costa priuatus adempta est 
25.20	moxque suo factam sumpsit ab osse parem,\' 
25.21	nec lateris damnum suppleta carne uicissim 
25.22	sensit et agnouit quod geminatus erat; 
25.23	seque alium ex sese sociali in corpore cernens 
25.24	ipse propheta sui mox fuit ore nouo. 
25.25	haec, inquit, caro carne mea est, os ab ossibus istud 
25.26	nosco meis, haec est costa mei lateris. 
25.27	nunc igitur, prisca quoniam sub imagine sanctum 
25.28	foedus Aaroneis pignoribus geritur, 
25.29	sobria tranquillis agitentur gaudia uotis, 
25.30	Christus ubique pii uoce sonet populi. 
25.31	nulla per ornatas insultet turba plateas; 
25.32	nemo solum foliis, limina fronde tegat, 
25.33	nec sit Christicolam fanatica pompa per urbem; 
25.34	nolo -profana pios polluat ambitio. 
25.35	nulla peregrinis fragret nidoribus aura; 
25.36	cuncta pudicitiae munditias oleant. 
25.37	unguentum sanctis unum est, quod nomine Christi 
25.38	diffusum casto spirat odore deum. 
25.39	nulla superuacuis ornentur fercula donis; 
25.40	moribus ornatur, non opibus probitas. 
25.41	sancta sacerdotis nurus et matrona sacrati 
25.42	iam pueri dotem luminis accipiat. 
25.43	horreat inlusas auro uel murice uestes; 
25.44	aurea uestis huic gratia pura dei est. 
25.45	respuat et uariis distincta monilia gemmis, 
25.46	nobilis ut domino gemma sit ipsa deo. 
25.47	ceruicem Christi domini iuga ferre dicatam 
25.48	non premat inuisae pondus auaritiae. 
25.49	interiore magis mundo placitura colatur 
25.50	compta salutiferis dotibus ingenium. 
25.51	non cupiat lapidum pretium neque uellera Serum 
25.52	in cassum reditus dilapidare suos; 
25.53	ornetur castis animam uirtutibus, ut sit 
25.54	non damnosa suo, sed pretiosa uiro. 
25.55	namque ubi corporeae curatur gloria pompae, 
25.56	uilescit uitio depretiatus homo, 
25.57	et male mens praui caecata libidine uoti 
25.58	sordescit nitidis corporis exuuiis, 
25.59	nec sentit quam turpe decus gerat improbus, ut sit 
25.60	ueste sua leuior qui sibi ueste placet. 
25.61	absit ut idolici uideatur filia templi, 
25.62	gentis apostolicae filia facta domo, 
25.63	non fucis male ficta cutem neque lumina nigro 
25.64	puluere nec flauo tincta colore comam. 
25.65	purum naturae decus aspernata superbo 
25.66	crimine diuinum in se sibi damnat opus. 
25.67	frustra haec se mulier iactauerit esse pudicam, 
25.68	quae se tam uariis ornat adulteriis. 
25.69	uos autem, iuuenes Christi, fugite omnia, quorum 
25.70	in damno pretium est, usus in interitu. 
25.71	credite diuinis uerbis de cultibus istis 
25.72	poenalem cupidis surgere materiam; 
25.73	Esaias rigida cingendas reste minatur, 
25.74	quae modo purpureis serica mixta gerunt, 
25.75	quae tunicas ostro rutilas auroque crepantes 
25.76	fluxis talari fine trahunt sinibus; 
25.77	funibus accinctae saccos sine fine gerentes 
25.78	grandia pistrini carcere saxa molent. 
25.79	quaeque caput pastis cumulatum crinibus augent, 
25.80	turpe gerent nudo uertice caluitium. 
25.81	talibus ornari fuge dotibus, o noua sancti 
25.82	nupta uiri; uacuis sensibus ista placent. 
25.83	tu neque odoratis uaga uestibus atque capillis 
25.84	naribus agnosci, qua gradiare, uelis, 
25.85	aut inplexarum strue tormentoque comarum 
25.86	turritum sedeas aedificata caput. 
25.87	ne multis splendore tuo male sollicitatis 
25.88	pestiferae nequam sis caput inlecebrae. 
25.89	sed neque uel proprio per corporis incrementum 
25.90	tu cupias mentem foeda placere uiro. 
25.91	tu quoque, sancte puer libris deuote sacratis, 
25.92	corporei curam sperne decoris amans. 
25.93	conpensauit enim Christus tibi largiter ornans 
25.94	perpetuis pulchram diuitiis animam, 
25.95	uosque simul castis ornauit dotibus ambos 
25.96	spe pietate fide pace pudicitia. 
25.97	sermo dei argentum est, et sanctus spiritus aurum, 
25.98	mentibus et gemmae clara bonorum operum. 
25.99	si tenuis cultus mentes offendit honestas 
25.100	et pretio ambiri corda superba iuuat, 
25.101	submoueant istum sanctorum exempla pudorem 
25.102	castaque primorum simplicitas hominum. 
25.103	adspicite antiquos paradisi in sede parentes, 
25.104	quorum totus erat mundus et unus ager. 
25.105	attamen his ouium pelles tegumenta fuerunt; 
25.106	nunc uti neto uellere texta pudet? 
25.107	pulchra Rebecca sacrum cum sponsa ueniret ad Isac, 
25.108	simpliciter uelo tecta pudoris erat. 
25.109	non legitur uariis uenisse ornata lapillis, 
25.110	sed superobducto praedita palliolo, 
25.111	quo pudibunda suum texit uelamine uultum, 
25.112	oblatam sponsi uirgo pauens faciem. 
25.113	an magis Herodias saltatrix uirgo placebit, 
25.114	\'baptistae mortem nancta (pedum) pretio? 
25.115	inpia maternae sic ulta libidinis iram, 
25.116	ut caput acciperet luxuriae pretium, 
25.117	illud nempe caput, de quo clamauerat index 
25.118	uox populis agnum propter adesse dei. 
25.119	unde nefas tantum meruit nisi ab inlice cultu 
25.120	inpia saltatrix, filia digna patre? 
25.121	quem tamen hoc uicit scelere inuitumque coegit 
25.122	in facinus placiti corporis inlecebris. 
25.123	conuiuas etenim dignos dape regis iniqui 
25.124	duxit in adsensum mobilis arte pedum. 
25.125	nam nisi fulua leues texisset bractea plantas, 
25.126	calcibus ut pictis luderet inprobius, 
25.127	et fluidam crispo duxisset syrmate uestem, 
25.128	fronte micans gemmis, pone refusa comam: 
25.129	non ita corruptis spectantum mentibus intrans 
25.130	callida ad infandum praeualuisset opus. 
25.131	ipse quoque Herodes regali ueste superbus 
25.132	sacrilegis demens flatibus intumuit 
25.133	elatusque habitu diuinum oblitus honorem 
25.134	uulnere uermifluo foetidus interiit, 
25.135	digna luens meritis, ut sordidus ulcere obiret 
25.136	qui se crediderat uestis honore deum. 
25.137	sed, cedo ut insani deceant regalia flatus 
25.138	pectora, quae nobis cum Pharaone manus? 
25.139	dissidet a nostris caua mundi gloria regnis, 
25.140	nec coit aduersis lux pia cum tenebris. 
25.141	clericus uxorem Christo comente decoram 
25.142	diligat et pulchram lumine cordis amet 
25.143	auxilioque uiri diuino munere factam 
25.144	lector caelesti discat ab historia; 
25.145	inque uicem mulier, sancto sit ut aequa marito, 
25.146	mente humili Christum in coniuge suscipiat, 
25.147	crescat ut in sanctum texta conpagine corpus, 
25.148	ut sit ei uertex uir, cui Christus apex. 
25.149	tali coniugio cessauit seruitus Euae, 
25.150	aequauitque pium libera Sara uirum. 
25.151	tali lege suis nubentibus adstat Iesus 
25.152	pronubus et uini nectare mutat aquam. 
25.153	his Mariam sponsis domini decet adfore matrem, 
25.154	quae genuit salua uirginitate deum. 
25.155	namque deus placitum sacrata in uirgine templum 
25.156	ipse sibi arcano condidit inpluuio, 
25.157	descendens tacito adlapsu, uelut imber ab alta 
25.158	nube super uellus rore silente cadit. 
25.159	nam nemo arcani fuit huius conscius umquam, 
25.160	quo deus adsumpsit uirgine matre hominem. 
25.161	o noua ad humanam domini commenta salutem ! 
25.162	fit sine concubitu femina feta uterum. 
25.163	sponsa uiro tantum non est subiecta marito, 
25.164	et genitrix partu nec mulier coitu. 
25.165	foedere erat coniunx, sed corpore non erat uxor, 
25.166	intemerata uiro, mater erat puero. 
25.167	grande sacramentum, quo nubit eclesia Christo 
25.168	et simul est domini sponsa sororque sui. 
25.169	sponsa quasi coniunx, soror est, quia subdita non est. 
25.170	* * * * * * * * * * * * 
25.171	inde manet mater aeterni semine uerbi 
25.172	concipiens populos et pariter pariens. 
25.173	hinc soror et coniunx, quoniam sine corporis usu 
25.174	mente coit cui uir non homo sed deus est. 
25.175	hac genitrice senex aeque generatur ut infans; 
25.176	aetatem et sexum non habet haec soboles. 
25.177	haec etenim est benedicta dei generatio, quae non 
25.178	seminis humani sed generis superi est. 
25.179	inde magister ait, quia iam nec femina nec mas 
25.180	in Christo, sed idem corpus et una fides. 
25.181	namque omnes unum corpus sumus, omnia Christo 
25.182	membra quibus Christus corporis in caput est. 
25.183	et quia iam Christum induti deponimus Adam, 
25.184	protinus in speciem tendimus angelicam. 
25.185	propterea hoc opus est cunctis baptismate natis, 
25.186	perfectum ut capiat sexus uterque uirum, 
25.187	et commune caput stet in omnibus omnia Christus, 
25.188	tradens in regnum rex sua membra patri. 
25.189	nubere uel nubi fragilis iam deserit aetas 
25.190	omnibus aeterno corpore conpositis. 
25.191	ergo mei memores par inuiolabile semper 
25.192	uiuite; sit uobis crux ueneranda iugum. 
25.193	illius ut matris nati, quae sponsa sororque est, 
25.194	sumite digna piis pectora nominibus, 
25.195	et uobis fratres sponso concurrite Christo, 
25.196	sitis ut aeterni corporis una caro. 
25.197	hic uos nectat amor, quo stringit eclesia Christum 
25.198	quoque uicissim illam Christus amore fouet. 
25.199	ipse pater uobis benedicat episcopus, ipse 
25.200	praecinat hymnisonis cantica sancta choris. 
25.201	duc, Memor alme, tuos domino ante altaria natos 
25.202	commendaque precans sanctificante manu. 
25.203	sed quis odor nares adlabitur aethere manans? 
25.204	unde meos stringit lux inopina oculos? 
25.205	quis procul ille hominum placidis se passibus adfert, 
25.206	plurima quem Christi gratia prosequitur? 
25.207	quem benedicta cohors superis circumdat alumnis 
25.208	angelici referens agminis effigiem? 
25.209	nosco uirum, quem diuini comitantur odores 
25.210	et cui sidereum splendet in ore decus. 
25.211	hic uir hic est, domini numeroso munere Christi 
25.212	diues, uir superi luminis, Aemilius. 
25.213	surge, Memor, uenerare patrem, conplectere fratrem, 
25.214	uno utrumque tibi nomen in Aemilio est. 
25.215	iunior et senior Memor est. mirabile magni 
25.216	munus opusque dei! qui minor, hic pater est; 
25.217	posterius natus senior, quia sede sacerdos 
25.218	gestat apostolicam pectore canitiem. 
25.219	filius est fraterque Memor; laetatur adesse 
25.220	communem sibimet pignoribusque patrem. 
25.221	iustitia et pax se gemina uice conplectuntur, 
25.222	cum Memor Aemilio iungitur unanimo. 
25.223	infula pontifices diuino iungit honore; 
25.224	humano pietas iungit amore pares. 
25.225	hinc Memor, officii non immemor, ordine recto 
25.226	tradit ad Aemilii pignora cara manus. 
25.227	ille iugans capita amborum sub pace iugali 
25.228	uelat eos dextra, quos prece sanctificat. 
25.229	Christe, sacerdotes exaudi, Christe, precantes 
25.230	et pia note sacris annue supplicibus. 
25.231	imbue, Christe, nouos de sancto antistite nuptos 
25.232	perque manus castas corda pudica iuua, 
25.233	ut sit in ambobus concordia uirginitatis 
25.234	aut sint ambo sacris semina uirginibus. 
25.235	notorum prior hic gradus est, ut nescia carnis 
25.236	membra gerant; quod si corpore congruerint, 
25.237	casta sacerdotale genus uentura propago, 
25.238	et domus Aron sit tota domus Memoris 
25.239	christorumque domus sit domus haec Memoris. 
25.240	esto et Paulini Therasiaeque memor, 
25.241	et memor aeternum Christus erit Memoris. 
26.1	Ecce dies nobis anno reuolnta peracto 
26.2	inlustrem reuehit Felicis nomine lucem. 
26.3	tempus erat laetis modo promere gaudia uerbis, 
26.4	anxia si laetas paterentur tempora uoces. 
26.5	sed tamen ista dies licet inter proelia nobis 
26.6	laetitiae pacisque dies erit; horrida longe 
26.7	bella fremant, nostris pax libera mentibus adsit. 
26.8	laetitiae dulcem non obliuiscitur usum 
26.9	mens adsueta piis sua soluere pectora uotis 
26.10	et domino festis caste gaudere diebus. 
26.11	quare inportunam quamuis sub tempore maesto 
26.12	pellite tristitiam; bona gaudia, dulcia uerba, 
26.13	omne pium laetumque die Felicis amemus, 
26.14	natali sine fine die, quia natus in ista est 
26.15	perpetuis Felix saeclis, qua corporis aeuum 
26.16	functus ad aeternam migrauit in aethera uitam. 
26.17	ergo metus abeant tristes redeantque refectis 
26.18	gaudia pectoribus; fugiant decet omnia sanctum 
26.19	maesta diem, tanti quem gloria confessoris 
26.20	insignem cunctis per tempora tota diebus 
26.21	elucere facit populisque frequentibus ornat. 
26.22	hunc ego, si Geticis agerem male subditus armis, 
26.23	inter et inmites celebrarem laetus Alanos, 
26.24	et si multiiugae premerent mea colla catenae, 
26.25	captiuis animum membris non iungeret hostis, 
26.26	pectore non uincto calcaret triste superba 
26.27	seroitium pietas. licet inter barbara uincla 
26.28	liber amor placitis caneret mea nota loquellis. 
26.29	nunc igitur quamuis uarias uaga fama per oras 
26.30	terrificis pauidas feriat rumoribus aures, 
26.31	nos tamen in domino stabilis fiducia Christo 
26.32	roboret et recto fixis pede mentibus armet, 
26.33	nec panor ater in hanc obducat nubila lucem, 
26.34	quam deus aetherio Felicis honore serenat. 
26.35	legifer ut quondam Pharii tellure tyranni 
26.36	pascha sacrum Moyses prima sub lege dicauit 
26.37	sanctaque tunc Iudaea, domo licet inpius illos 
26.38	maturare fugam ualida ui cogeret hostis, 
26.39	libertate tamen deuoti pectoris audax 
26.40	nec turbante metu iussum sollemne reliquit, 
26.41	sed trepidans fugiensque licet diuina peregit 
26.42	festa, salutifero laetis epulatus in agno 
26.43	coetibus et ficto Christi iam sanguine uictor, 
26.44	duxit ouans laetas uicto Pharaone choreas 
26.45	(inde fugae memores etiam nunc azyma sumunt 
26.46	Iudaei solo retinentes nomine gentem, 
26.47	infermentatis pulsi quia panibus olim 
26.48	Aegypto fecere fugam; paribus modo signis 
26.49	per patrios, sed iam per inania sabbata, ritus 
26.50	antiqui recolunt uestigia grata timoris; 
26.51	nam frustra ueterem uacua sub imagine legem 
26.52	exercent, uerum nobis quia pascha repleuit 
26.53	unus pro cunctis patri datus hostia Christus, 
26.54	et quia corpus adest uitae, perit umbra figurae): 
26.55	sic igitur modo nos turbato in tempore laeti, 
26.56	mente pia festum dilecti martyris omnes 
26.57	conlatis hilarae studiis pietatis agamus. 
26.58	forte magis pietas nobis dabit ista salutem, 
26.59	si nostras ideo libeat deponere curas, 
26.60	ut confessori laetantia corda feramus, 
26.61	cuius honore deus gaudet, quia martyr honorem 
26.62	contempsit proprium domini pro nomine Christi, 
26.63	uilior ipse sibi, ut Christo pretiosior esset. 
26.64	propterea tali placeat gaudere patrono 
26.65	natalemque diem sopiti pace beata 
26.66	martyris expositis laetantes ducere curis. 
26.67	hoc quoque deuotis aderit, si fortior extet 
26.68	nunc ad laetitiam affectus quam causa timoris 
26.69	ad consternandas obducto pectore mentes. 
26.70	credite non armis neque uiribus esse timendos 
26.71	allophylum populos, quos propter crimina nostra 
26.72	offensi mouet ira dei, ut formidine mortis 
26.73	excitet ad curam uitae torpentia corda. 
26.74	ergo deum mitem saeuo timeamus in hoste, 
26.75	absit ut hoste metus, quem formidare meremur 
26.76	non metuendo deum; placida quem pace remissi 
26.77	neglegimus saltem ui conpellente tremamus, 
26.78	placemus maerore humiles quem laeta ferentem 
26.79	spernimus ex ipsa mox prosperitate superbi. 
26.80	prisca retractemus sanctorum exempla parentum, 
26.81	qui merita inmissis tolerantes uerbera bellis, 
26.82	non armis sibi nec muris capienda putabant 
26.83	praesidia. humanis opibus sperare salutem 
26.84	nulla salus. nec enim mortem mortalia pellent. 
26.85	ergo quibus curae tempus sit cura precandi 
26.86	caelestem dominum, quo maesta aut laeta parantur, 
26.87	qui solus praestare potest dicione superna, 
26.88	rursus ut exactis renouentur gaudia curis. 
26.89	hoc etenim regit et uariat deus arbiter usu 
26.90	res hominum, ut semper succedant nubila sudis 
26.91	atque iterum fugiant imbres redeunte sereno. 
26.92	quanta precum uirtus, quae sit medicina parenti 
26.93	flere deo, doceat luctu seruata Nineue 
26.94	et senis inpensa Moysi prece uictus Amalec 
26.95	et maledictus Aman sanctae prece perditus Esther, 
26.96	qui bene poenarum uersa uice quae mala sanctis 
26.97	miscuerat solus bibit inpius et cruce iusta, 
26.98	quam famulo domini praefixerat, ipse pependit. 
26.99	ergo fides innixa deo trepidantia firmet 
26.100	pectora et in maesto securum tempore tempus 
26.101	praesumat confisa deo, quia non metuendi 
26.102	causa timere deum, quem quisquis non timet unum 
26.103	omnia iure timet. fidant legionibus illi 
26.104	perfugioque parent reparatis moenia muris, 
26.105	nulla salutiferi quibus est fiducia Christi; 
26.106	nos crucis inuictae signum et confessio munit, 
26.107	armatique deo mentem non quaerimus arma 
26.108	corporis; et quamquam membris uideamur inermes, 
26.109	arma tamen gerimus, quibus et sub pace serena 
26.110	contra incorporeos animis decernimus hostes. 
26.111	nunc opus adiutore deo, solusque timendus, 
26.112	quo sine et arma cadunt, per quem firmantur et arma; 
26.113	ipse intra muros turris tibi, qui sine muris 
26.114	murus erit. recolamus abhinc signata sacratis 
26.115	gesta patrum libris, et perspice qui potiore 
26.116	praesidio fuerint, quos urbs circumdata magnis 
26.117	absque deo muris an quos sine moenibus urbis 
26.118	uallabat socio uirtus diuina fauore. 
26.119	illam dico urbem quam perdidit acer Iesus, 
26.120	mutatus proprium uirtutis nomine nomen, 
26.121	quam non militiae solito de more subegit, 
26.122	ut solitum est, longa dux obsidione laborans; 
26.123	uerum ope diuina sacra per mysteria uibrans 
26.124	tela nec exercens tacitis exercitus armis 
26.125	lustrauit cessante manu septemque diebus 
26.126	septenos iterans sibi circa moenia gyros. 
26.127	obtinuit captos numeri uirtute potentis 
26.128	atque sacerdotum lituis clangore tremendo 
26.129	fulmineos superae tonitrus imitantibus irae. 
26.130	tunc qui diuitiis populus fidebat et urbe, 
26.131	interiit mixtis inter sua tecta sepulchris. 
26.132	sola Rahab meretrix, castam quae gessit iniqua 
26.133	gente fidem, non freta suis euadere muris, 
26.134	sed pietate dei meritum pietatis adepta est, 
26.135	qua famulis domini tuto fuit hospita tecto 
26.136	celatisque pie ciues inlusit iniquos, 
26.137	fraude bona fallax, animo mentita fideli. 
26.138	hospitibus quia fida piis, infida profanis 
26.139	\' ciuibus extiterat, uitam patriamque domumque 
26.140	praelato contempta deo mox cuncta benigno 
26.141	repperit in domino; quae si posuisset in urbe 
26.142	praesidium, patriis cecidisset mixta ruinis 
26.143	indefensa deo; meretrix sed mystica Christum 
26.144	prouida pollutas empturum sanguine gentes, 
26.145	puniceo proprium signauit uellere tectum 
26.146	excepitque suam patria pereunte salutem, 
26.147	significans illos mundo labente tegendos, 
26.148	quos crucis inuictae signat cruor. hinc cape quantum 
26.149	ipse cruor ualeat, cuius saluabat imago. 
26.150	semper in omne bonum ualuit confidere Christo, 
26.151	credere cuncta deo uirtutum, ponere solum 
26.152	omnia summa deum; talis super omnia semper 
26.153	arma fides ualuit; tali puer ille pusillus 
26.154	robore grandis erat, qui spretis fortior armis 
26.155	perculit armatum silicis uirtute gigantem. 
26.156	arma fide semper, numquam cognouimus armis 
26.157	indiguisse fidem. rupit mare uirga fidelis, 
26.158	quod uacua arma fide cum principe mersit iniquo. 
26.159	femineas quoque personas uirtute uirili 
26.160	induit alma fides, mulier qua sancta peremit 
26.161	terribilem Sisaram transfixum tempora palo; 
26.162	terrentem magnos late populos Holofernem 
26.163	arte pudicitiae deceptum callida Iudith 
26.164	risit, in inpuro quae non polluta cubili 
26.165	barbara truncato uictrix duce castra fugauit. 
26.166	nuda fides armata deo est; uirtute fidei 
26.167	fortior Ezechias paucis quam milibus ille 
26.168	Sennacherib, cuius Babylon et opima Nineue 
26.169	regnum erat. Assyrias uires et Medica regna 
26.170	mouerat et magnis legionibus omnia circum 
26.171	regna terens sacram domini tendebat ad urbem 
26.172	atque unam tota bellorum mole petebat. 
26.173	dum parat hoc bellis retinentibus inpia uota 
26.174	inpediente deo, praemisit scripta superbis 
26.175	dura minis, quae sumpta dolens altaria coram 
26.176	intulit Ezechias domino, lacrimisque profusis 
26.177	dum recitat fera uerba lauans prostratus et orans 
26.178	atrata cum plebe, deum permouit, et una 
26.179	tam grauis exitii nictor prece perculit absens 
26.180	Assyrios pugnante deo, conpendia tanta 
26.181	promeritus, ne nosset eum quem uinceret hostem. 
26.182	nam post Ezechiae querulos trans sidera fletus 
26.183	et de corde humili missas super astra querellas 
26.184	uoce pia inpulsis summi patris auribus, altae 
26.185	ut patuere fores caeli, delabitur ales 
26.186	angelus halantem qua labitur aera ducens, 
26.187	armatus uerbi gladio ferit inpia castra 
26.188	et sopitorum taciturna strage triumphans 
26.189	centum octoginta dedit uno milia leto, 
26.190	et nox una fuit tam magni conscia belli. 
26.191	mane minax rex surgit adhuc, et mox miser armis 
26.192	milite deleto uacuis fugit agmine raro, 
26.193	Ezechiam fugiens alio procul orbe diremptum, 
26.194	cui modo praesenti fuerat sua uincla minatus. 
26.195	tunc uelut Ezechiae fuit interuentor Esaias, 
26.196	ad dominum nobis isto sit tempore Felix. 
26.197	iactemus nostras et transfundamus in istum 
26.198	curas atque metus. leuis illi sarcina nostrum 
26.199	pondus erit, quia quod paruis onus hoc leue magnis. 
26.200	sic deus ipse hominum gessit peccata nec hausit, 
26.201	et mortem passus non pertulit in cruce culpam. 
26.202	perdidit ille meam repararet ut in cruce uitam; 
26.203	ille reus factus, ne sim reus; inter iniquos 
26.204	condemnatus obit, nos ut discernat iniquis. 
26.205	morte pia dominus mihi mortuus, ut sibi uiuam 
26.206	et merear semper uiuentis uiuere uitam. 
26.207	sic potiora eius uenerando in corpore membra 
26.208	martyres, e quibus est insigni robore Felix 
26.209	inter diuini capitis sacra lumina fulgens, 
26.210	iure deo ualidi, quia Christo proxima passi. 
26.211	concurramus ad hunc spe conspirante patronum; 
26.212	suscipiet nostras placida pietate querellas, 
26.213	et dum natalem ipsius celebramus ouantes, 
26.214	ille preces nostras meritis pius adseret altis 
26.215	inque uicem flebit nobis, quia mente dicata 
26.216	nos laetamur ei. non est cura haec noua sanctis 
26.217	exorare deum pro peccatoribus aegris 
26.218	uique boni meriti meritum superare sinistrum. 
26.219	si legimus Moysen populo peccante precatum 
26.220	extinxisse graues aeterni uindicis iras, 
26.221	et cum Pentapolim perfunderet igneus imber, 
26.222	exiguam Segor Sodomis discernit iniquis 
26.223	Lot fugiens castaque potens prece liberat urbem 
26.224	electamque domo sumit, quia sede pudica 
26.225	integer incestae permanserat incola terrae, 
26.226	permixtus Sodomae tectis sed moribus exter. 
26.227	quid loquar Eliae precibus clusum atque reclusum 
26.228	caelum et sanctiloquo sublimis in ore prophetae 
26.229	terrarum mansisse famem, rediisse salutem? 
26.230	ut quondam hos habuit uetus aetas, sic modo nostra 
26.231	Felicem sortita salus petat omne quod audet 
26.232	quodque cupit tali speret confisa patrono. 
26.233	sancte deo dilecte, dei tu dextera, Felix, 
26.234	esto, precor, nobis tu munitissima turris. 
26.235	nam deus Abraham deus est tuus et deus Isac 
26.236	et deus Israel tuus est deus; ille Rubentis 
26.237	diuisor pelagi et dulcator fontis amari, 
26.238	ille dator mannae caelo, dator ortygis austro 
26.239	et sitientis humi percussa rupe rigator, 
26.240	ipse tuus deus est, qui per deserta sequentem 
26.241	praecessit populum et praetentam nocte dieque 
26.242	temporis alterna mutauit lege columnam 
26.243	quique quater denos inter deserta per annos, 
26.244	angelico plebem de caelis pane cibauit 
26.245	et rupta in fluuios sitientem cote refecit. 
26.246	posce, precor, placidum nostris accedere Christum 
26.247	partibus; ipse tuus deus est, quo fortis Iesus 
26.248	stare suis iussit solem lunamque triumphis, 
26.249	et tibi cum dominus Romani prospera regni 
26.250	adnuerit, famulis elementis praecipe, Felix, 
26.251	ad nostrum seruire bonum; procedat et astris 
26.252	stantibus aucta dies; stet sol tibi lunaque concors 
26.253	haereat obfixo suspendens sidera cursu, 
26.254	- dum Romana suum capiat uictoria finem. 
26.255	sicut in Assyria Daniel Babylone leones 
26.256	effusa domuit uictor prece, sic tibi, Felix, 
26.257	effera barbaries Christo frangente dometur 
26.258	et tua captiui iaceant uestigia circum. - 
26.259	sic aliquando ferae circum iacuere prophetam 
26.260	orantisque pedes linguis mulsere benignis, 
26.261	naturam mutante deo, ut damnaret acerba 
26.262	mente feros homines humana pace ferarum. 
26.263	sic et crudelem confudit flamma tyrannum 
26.264	sanctis spectantem pueris seruire caminos 
26.265	atque suos cantare reos, ardere ministros. 
26.266	quonam se miseri poterunt defendere reges, 
26.267	qui tam degeneres humanae mentis in illos 
26.268	saeuierint, quibus et feritas et flamma pepercit? 
26.269	sed uelut aeternos pueris recinentibus hymnos 
26.270	roscidus accensos discussit spiritus ignes, 
26.271	sic nobis placido Felicis gratia flatu 
26.272	adspirante deo bellorum temperet ignes 
26.273	ortaque Romuleis reprimens incendia terris 
26.274	sollicitos placida iam pace refrigeret aestus 
26.275	fessaque restinctis absoluat pectora curis. 
26.276	sed cur insipiens, tamquam tibi sim rudis hospes 
26.277	oblitusque tui, ueterum te posco parentum 
26.278	exemplis, ut opem tribuas in rebus egenis, 
26.279	quam tibi dante deo facies tu cedere nobis? 
26.280	sat mihi sunt, Felix, uirtutum exempla tuarum, 
26.281	nec tibi pauperior Christus caelestia fundit 
26.282	munera quam patribus, quorum generosa propago es. 
26.283	nam patriarcharum, Felix, et filius aeque 
26.284	stirpis apostolicae es, tanti non degener heres 
26.285	seminis; ut sanctae legis simul atque fidei 
26.286	confessor patriis uirtutibus aemula sanctus 
26.287	signa geris, nec, si species operum tibi dispar, 
26.288	non similis uirtus; diuersa est gratia nobis, 
26.289	gloria par, quoniam sanctis fons omnibus unus 
26.290	et regnum commune dei; non una prophetis 
26.291	martyribusque sacris opera, ut diuersa fuerunt 
26.292	tempora, nec coeunt signis distantia causis 
26.293	gesta; dei per dona sibi caelestia distant 
26.294	aequales meritis. si non eadem omnia Felix 
26.295	quae Daniel gessit uel pertulit et lacus istum 
26.296	non habuit nec terribiles cinxere leones: 
26.297	nec Daniel eadem pro nomine passus erili est, 
26.298	uerbera uincla metus et noctem carceris atri, 
26.299	quae Felix horrenda tulit. qui rostra ferarum 
26.300	clausit adoranti faciens mansueta prophetae, 
26.301	qui fecit gelidos pueris orantibus ignes 
26.302	umidaque in mediis dedit indumenta caminis, 
26.303	ipse dedit celso Felicem iure potentem 
26.304	pestiferis Satanae legionibus inperitare, 
26.305	in quibus iste feras omnes conpescit et ignes. 
26.306	nam quae non serpens, quae non hac belua turba est? 
26.307	denique de multis unum loquar, ut sit ab uno 
26.308	discere daemoniis sensus constare ferinos. 
26.309	quidam homo, non longum tempus, tam prodigiali 
26.310	daemone distentus fuit, ut iam non modo notos 
26.311	ille cibos hominum, uel si congesta daretur 
26.312	multa mensa dape, in facili consumeret haustu, 
26.313	uerum et gallinas habitantum limine raptas, 
26.314	mox ut sustulerat, rabido discerperet ore 
26.315	et pluma incoctas non suffocante uoraret. 
26.316	quin et funeream saniem sitiebat et ossa 
26.317	lambebat, pecudum proiecta cadauera mandens, 
26.318	obscenus conuiua canum. hic modo daemone tanto 
26.319	sobrius ecce procul conductum exercet agellum 
26.320	et curante deo sancta Felicis in aula 
26.321	redditus ipse sibi claro satis indice monstrat 
26.322	Felicem meritis et Christi nomine fortem 
26.323	inmanes domitare feras et uincere flammas. 
26.324	dicite qui testes operum Felicis adestis, 
26.325	nonne feras ignesque domat, cum daemonas urget, 
26.326	qui uitiis animas et morbis corpora frangunt, 
26.327	qui desideriis hominem flammantibus urunt 
26.328	peccatisque uorant? istos cruciansque fugansque 
26.329	nonne feras ignesque domat? fremit igneus ultor 
26.330	agminis igniferi Felix flammamque nocentem 
26.331	opprimit igne dei; tenebrarum uincitur ignis 
26.332	luminis igne pio; daemon fugit, et deus intrat; 
26.333	et fit homo bene uersa domus, felicior aula, 
26.334	possessore deo taetrum infitiata colonum. 
26.335	candidus et medicans ignis deus; hoc meus igne 
26.336	feruet, ut incensum restinguat daemona, Felix 
26.337	laxatumque hominem flagrante refrigeret hoste. 
26.338	mira manus et uirga potens et celsa potestas 
26.339	intra unum mixtis inimico foedere corpus 
26.340	spiritibus Felix interuenit inter operta 
26.341	pectoris et tenues dirimit subtilior auras, 
26.342	daemone discernens animam, quo libera pulso 
26.343	mens hominem recipit. par hoc operi est opus illi, 
26.344	quo merram tristem sacri dulcedine ligni 
26.345	in populi potus crucis inmutauit imago. 
26.346	sic Felix pietate potens, quia nobilis altae 
26.347	confessor crucis est, ipsum quasi tristia merrae 
26.348	pocla hominem mutat. qui nunc inflatus acerbo 
26.349	daemone uipereum per spumea labra saporem, 
26.350	concussu laterum et singultu gutturis ampli 
26.351	saepius adsiliens flatus ructabat amaros, 
26.352	iam totus uel solus homo in sua iura reuersus 
26.353	dulce sapit, sanum spirat placidumque profatur. 
26.354	ergo et Felicem uirtutis dextera cingit. 
26.355	inde potens uarias tenebrosi principis artes 
26.356	deuorat ut magicos Moseia uirga dracones. 
26.357	cernimus ecce pares domini caelestis adesse 
26.358	ad meritum Felicis opes, operum quoque formas 
26.359	congruere et quaecumque patres in corpore sancti 
26.360	ediderint documenta dei sine corpore uiuum 
26.361	in Christo Felicem agere insignique potentem 
26.362	mente animam, positi dum corporis ossa quiescunt, 
26.363	ante diem reditus claris praetendere signis, 
26.364	qualem pro meritis sit gestatura coronam, 
26.365	cum steterit toto rediuiuus corpore Felix. 
26.366	omnes quisque suo radiabunt lumine sancti 
26.367	dissimili fulgore pares nec iudice Christo 
26.368	alter in alterius meriti dispendia crescent; 
26.369	Christus erit cunctis regnum lux uita corona. 
26.370	cernite distinctos actu sed honore iugatos 
26.371	testamentorum ueterisque nouique magistros, 
26.372	in quibus una dedit geminas sapientia leges. 
26.373	atque ita uirtutes uarias par gloria pensat. 
26.374	non Petrus inrupit uirga mare, sed neque Moyses 
26.375	aequoris incessit liquido; tamen unus utrique 
26.376	fulget honos, unus quoniam fuit auctor utrique 
26.377	scindere aquas uirga, pedibus calcare fluenta, 
26.378	qui deus est ueterum in sanctis, deus ipse nouorum; 
26.379	quo data lex domino est, ex ipso gratia uenit; 
26.380	ille deus Danielis et ille trium puerorum 
26.381	Felicis deus ipse deus nec se minor ipse est 
26.382	in sancto Felice deus, per quem bona dona 
26.383	et medicas exercet opes terraque marique. 
26.384	omni namque die testes sumus undique crebris 
26.385	coetibus aut sanos gratantia. reddere uota 
26.386	aut aegros uarias petere ac sentire medellas. 
26.387	cernimus et multos peregrino a litore uectos 
26.388	ante sacram sancti prostratos martyris aulam, 
26.389	dum referunt grates, tolerata referre pericla, 
26.390	testantes ualidis conlisa naue procellis 
26.391	se raptos miserante deo Felicis et ipsa 
26.392	educente manu Maris emersisse profundo 
26.393	et desperatam placidos cepisse salutem, 
26.394	Felicis meritis et aquas et cedere flammas. 
26.395	praeterita ut taceam meriti documenta potentis, 
26.396	nouimus experti, pauor e terrore recenti 
26.397	uibrat adhuc memores animos, recolentibus illa 
26.398	quae tulimus paene absumptis incendia tectis; 
26.399	quamlibet extinctae recalent uestigia flammae 
26.400	mentibus et magni cumulant Felicis amorem, 
26.401	quem prope corporeo praesentem uidimus actu 
26.402	obiectare manus flammis et nostra tueri 
26.403	limina iuncta suis, quae tamquam territa sancti 
26.404	obstantis facie prope tangens flamma pauebat 
26.405	pulsaque de nostri rapiendo culmine tecti, 
26.406	comminus in tuguri uicina strage perarsit. 
26.407	mira loquar, stetit inmotus sine flatibus aether 
26.408	nec nemorum foliis ullum dedit aura tremorem, 
26.409	ne posset rapidus procedere longius ignis 
26.410	per contexta uolans sociarum tigna domorum, 
26.411	sed uentis deserta cadentibus ire negaret 
26.412	flamma et consumpto moreretur languida pastu. 
26.413	consimili modo nos, Felix, ope solue periclis, 
26.414	nec domibus nostris propient mala, pulsaque per te 
26.415	horrida sanguineo longe sonet ira flagello. 
26.416	illam etiam uirtutem arcendis indue bellis, 
26.417	qua male labentem uicinis montibus amnem, 
26.418	qui subitis aucto pluuiis torrente redundans, 
26.419	sic tua praecipitans in limina saepe ruebat, 
26.420	ut tectis coniuncta tuis habitacula uastis 
26.421	quassaret uiolentus aquis, ita flumine uerso 
26.422	fecisti mutare uias, ut nunc nouus illum 
26.423	alueus insolita ducat regione furentem 
26.424	nostraque longinquo uitantem tecta meatu: 
26.425	sic modo bellisono uenientes flumine pugnas 
26.426	de. nostris auerte locis. manus inpia sacris 
26.427	finibus absistat, quibus est tua gratia uallum, 
26.428	atque tuam timeant hostes quasi daemones aulam, 
26.429	nec cruor haec uiolet quae flamma uel unda refugit. 
27.1	Nascere, quae tardo semper mihi redderis ortu 
27.2	mox et in occasum properans fugis, aegra redire, 
27.3	ales abire, dies. nam te per longa morantem. 
27.4	tempora, dum tardi nitens rota uertitur anni, 
27.5	sustineo intentis adfecto pectore uotis. 
27.6	quam cuperem totis mihi te lucere diebus, 
27.7	uel si quando uenis, ita conpensare moras, ut 
27.8	aestiuis posses spatiis producere lucem 
27.9	aut illum pensare diem, qui sistere iussis 
27.10	sideribus longo lassauit lumine mundum, 
27.11	humanos duplicans dilata nocte labores. 
27.12	nunc te, cara dies, rapido nimis aere nobis 
27.13	temporis hiberni lex subtrahit et breuiatas 
27.14	cogit hiems horas cita lumine, pigra tenebris. 
27.15	sed bene quod tibi sol, Felix, cui gratia perpes, 
27.16	inlustrante micat Christo propriumque coruscat 
27.17	natali iubar ipse suo neque conditur umquam 
27.18	casibus occiduis aeterni splendor honoris. 
27.19	i, fugitiua dies, elabere, non reuocabo, 
27.20	nec te iam querar esse breuem, quia te sine Felix 
27.21	semper inextincto praesens mihi lumine fulget. 
27.22	si natalis abest, plus est quod iugiter ipse 
27.23	lux huius natalis adest. nec enim ille die fit 
27.24	sanctus, cuius honor celebrandi causa diei est. 
27.25	quod si natalem reliquis praestare diebus 
27.26	turba facit, solito quae densius ad sacra currit 
27.27	limina, conferta prope semper plebe uidemus 
27.28	natalem Felicis agi. nam quae, rogo, uotis 
27.29	cassa dies oritur uel magnis rara cateruis? 
27.30	sed tamen hanc speciale decus retinere fatebor 
27.31	iure diem, expleto quondam qua contigit aeuo 
27.32	ponere terrenos habitus et ad alta uocari 
27.33	sidera Felicem retinendum sede beata. 
27.34	..-- firmat enim ratio ista fidem, quae tempora certis 
27.35	distinguit titulis sacrosque per annua signat 
27.36	festa dies, quibus ad domini miracula quondam 
27.37	antiqui tremuere patres, horrenda sinistris 
27.38	et semper celebranda piis, quia commoda sanctis, 
27.39	dura fuere malis. testis Memphitica tellus 
27.40	et mare tunc factum sanctis humus, aequor iniquis, 
27.41	ceteraque his paria Aegypto multasque per oras 
27.42	gesta deo memori nobis recoluntur amore. 
27.43	sic aeque diuina feruntur munera Christi: 
27.44	ut ueneranda dies cunctis, qua uirgine natus 
27.45	pro cunctis hominem sumpsit deus, utque deinde, 
27.46	qua puerum stella duce mystica dona ferentes 
27.47	subpliciter uidere magi, seu qua magis illum 
27.48	Iordanis trepidans lauit tinguente Iohanne 
27.49	sacrantem cunctas recreandis gentibus undas, 
27.50	siue dies eadem magis illo sit sacra signo, 
27.51	quo primum deus egit opus, cum flumine uerso 
27.52	permutauit aquas praedulcis nectare uini. 
27.53	\'-,..r quid paschale epulum? nam certe iugiter omni 
27.54	pascha die cunctis ecclesia praedicat oris, 
27.55	contestans domini mortem cruce, de cruce uitam 
27.56	cunctorum; tamen hoc magnae pietatis in omnes 
27.57	grande sacramentum praescripto mense quotannis 
27.58	totus ubique pari famulatu mundus adorat, 
27.59	aeternum celebrans rediuiuo corpore regem. 
27.60	hoc sollemne dies sequitur (septem numeramus 
27.61	hebdomadas, et lux populis festiua recurrit), 
27.62	qua sanctus quondam caelo demissus ab alto 
27.63	spiritus ignito diuisit lumine linguas, 
27.64	unus et ipse deus diuersa per ora cucurrit 
27.65	omnigenasque uno sonuit tunc ore loquellas, 
27.66	omnibus ignotas tribuens expromere uoces, 
27.67	quisque suam ut gentem peregrino agnosceret ore 
27.68	externamque suo nesciret in ore loquellam. 
27.69	barbarus ipse sibi non notis nota canebat 
27.70	uerba, suis aliena loquens; sed in omnibus unum 
27.71	uoce deum uaria laudabat spiritus unus. 
27.72	ut citharis modulans unius uerbere plectri 
27.73	dissona fila mouet uel qui perflantia textis 
27.74	labra terit calamis, licet unum carmen ab uno 
27.75	ore ferat, non una sonat uariosque magistra 
27.76	temperat arte sonos, arguta foramina flatu 
27.77	mobilibusque regit digitis clauditque aperitque, 
27.78	ut rapida uice dulcis eat redeatque cauernis 
27.79	currens aerio modulabilis aura meatu, 
27.80	explicet inruptos animata ut tibia cantus: 
27.81	sic deus omnisonae modulator et arbiter unus 
27.82	harmoniae, per cuncta mouet quam corpora rerum, 
27.83	et naturae opifex deus omnis et artis, in omni 
27.84	fons opere et (finis), faciens bona factaque seruans, 
27.85	ipse manens in se media pietate uicissim, 
27.86	qua pater in uerbo, qua filius in patre regnat, 
27.87	quo sine nil factum, per quem sata cuncta in eodem 
27.88	consistunt, idem nouat omnia principe uerbo, 
27.89	qui cruce purpurea pretiosi sanguinis ostro 
27.90	arduus ascensu uolucri penetrauit in alta 
27.91	nube super Cherubin uolitans seditque parenti 
27.92	dexter et inde suis caelestia dona profudit,. 
27.93	spiritum ab unigena sanctum (et) patre procedentem, 
27.94	qui deus ipse deo ueniens licet adsit ubique, 
27.95	conspicuo tamen adlapsu ruit igneus illic, 
27.96	pubis apostolicae concors ubi coetus agebat, 
27.97	moxque nouo sonitu multis ex urbe coactis 
27.98	omni ex gente uiris sedit quasi flamma per omnes 
27.99	et simul in cunctis spiramine dissonus uno, 
27.100	ut lyricas facili modulatus pectine chordas, 
27.101	diuiduis eadem cecinit praeconia linguis, 
27.102	incutiens uarias humana per organa uoces. 
27.103	talis ubi lectas inpleuit crapula mentes, 
27.104	ructauere sacras ieiuno gutture laudes 
27.105	ebria corda deo; quis me miseratus ab isto 
27.106	flumine potabit, quod sobriat ebrietate? 
27.107	ergo uelut caelum stellis et floribus arua 
27.108	temporibusque annos dominus, sic ipsa diebus 
27.109	tempora distinxit festis, ut pigra diurnis 
27.110	ingenia obsequiis saltem discrimine facto 
27.111	post interuallum reduci sollemnia uoto 
27.112	sancta libenter agant residesque per annua mentes 
27.113	festa parent domino, quia iugiter intemeratos 
27.114	iustitiae seruire piget, delinquere suetis 
27.115	parcere peccato labor est. decurritur omni 
27.116	ualle, per ascensum non est euadere cursu. 
27.117	hinc uia labendi procliuior et uia uitae 
27.118	durior; illa capax multis, haec ardua paucis. \\ 
27.119	inde bonus dominus cunctos pietatis ut alis 
27.120	contegat, inualidis niti uirtutis ad arcem 
27.121	congrua sanctorum dedit interualla dierum, 
27.122	ut saltem officiis mediocribus ultima Christi 
27.123	uestimenta legant, et eos uel fimbria sanet, 
27.124	qui non extorres penitus regione salutis 
27.125	intra perpetuae stabulant praesepia uitae, 
27.126	longinqui primis, non longo fine secundis. 
27.127	primus enim uitae gradus est pertexere cunctos 
27.128	continua bonitate dies et tempore toto 
27.129	pascha sacrum Christi cultu celebrare pudico. 
27.130	quod si mixta seges tribulis mihi germinat et cor 
27.131	incultum stimulat terreni spina laboris, 
27.132	uel festis domino studeam me offerre diebus, 
27.133	ut uel parte mei tangam confinia uitae, 
27.134	corpore ne toto trahar in consortia mortis. 
27.135	quamquam igitur iugi nos, qui statione propinqua 
27.136	adcolimus, sancti potiamur honore patroni, 
27.137	quem et sine natali denote frequentia semper 
27.138	concelebrat, tamen ut proprii per erilia uernae 
27.139	festa relaxemur curis et uota canamus, 
27.140	huius laetitiae princeps psallentibus ibo 
27.141	fratribus et socium ducam quasi signifer agmen. 
27.142	nam licet e uaria populi regione frequentes 
27.143	conparibus uotis hodie pia gaudia fundant, 
27.144	me tamen uberius decet atque insignius isto 
27.145	exultare die, quia nemo obstrictior est me 
27.146	debitor huic, cui priuato specialius astro 
27.147	ista dies tantum peperit sine fine patronum. 
27.148	salue, cara dies, salue, mihi lux mea, salue, 
27.149	semper festa mihi; sed in hoc mihi clarior anno 
27.150	orta refulsisti, quia cum Felicis honore 
27.151	I 1/ Nicetam reuehis, sanctorum ut amore duorum- 
27.152	binum habeam natalem hodie, quo corpore sumpti 
27.153	martyris excessum celebrans et corpore prompti 
27.154	ecce sacerdotis reditum satiatus adoro, 
27.155	suscipiens humili metantem in pectore Christum. 
27.156	/ exultet mea nunc anima edicatque quod olim 
27.157	sponsa canebat amans domino uocalis amanti: 
27.158	imber abit, discessit hiems, uox turturis altae 
27.159	in nostra tellure sonat, dat uitis odorem, 
27.160	florida et in terris miramur lilia caeli. 
27.161	unde repente, precor, uersa uice temporis annus 
27.162	uer agit et gelidis flores uisuntur in agris? 
27.163	iunctus adest domini Christi comitatus amicis 
27.164	Nicetes; hinc uernat hiems, hinc undique nobis 
27.165	spirat odoratos uegetabilis aura uapores; 
27.166	hoc de corde uenit benedicti spiritus agri. 
27.167	uita pudicitiae et liquido mens candida uero 
27.168	Nicetam faciunt, flores et aromata Christi. 
27.169	munere quid tanto dignum uel corde uel ore 
27.170	pauper et insipiens et paruulus edere possim? 
27.171	ipso nunc Felice opus est et in hoc mihi munus, 
27.172	sumat ut a Christo, mihi quas inpertiat ipse, 
27.173	ut digne sibi grater, opes. et nunc mihi uellem 
27.174	uiua perennis aquae manarent flumina uentre, 
27.175	ut non ore meo sed Christi munere possem 
27.176	laetitiam enarrare meam, quae munere Christi 
27.177	uberius solito placidum mihi pectus inundat 
27.178	natalemque mihi duplicat Felicis amore 
27.179	multiplici. uideo praesenti lumine coram 
27.180	Niceten ridere mihi, uisoque parente, \'l.-, 
27.181	cuius prae cunctis amor in me regnat, et ipse 
27.182	Nicetes fio, benedicti nominis instar 
27.183	mente gerens, quae nunc uoto uictore triumphat. 
27.184	hunc ego conspiciens longo post tempore longe 
27.185	natali uenisse tuo, clarissime Felix, 
27.186	nonne tua ducente manu aduentasse fatebor? 
27.187	nam quis tam claro poterit non cernere signo 
27.188	hoc prece mi uenisse tua, ut, quod sumere uotis 
27.189	uix poteram aut ipso saltem mihi fingere somno, 
27.190	Nicetam rursus coram Felicis in ipso 
27.191	natali uisu simul amplexuque tenerem 
27.192	atque iterum sub eo canerem mea debita, Felix, 
27.193	auditore tibi. sed quid faciam rogo. pauper 
27.194	diuitis adsideo mensae et miser audeo magnis 
27.195	insertare manum dapibus; neque cogito quod me 
27.196	talia consimili uice, qualia sumo, parare 
27.197	conueniat dignumque isto dare iudice uerbum. 
27.198	quare inopi da, sancte, tuo, ut te digna patrono 
27.199	et pariter condigna tuo loquar ausus amico. 
27.200	posco tuos, Felix, tecum ad tua uota parentes. 
27.201	quae tua uota loquor, mea sunt et uerius haec sunt 
27.202	uota mea; at tibi celsus honor terrena recusat 
27.203	gaudia. sed quia nostra tuae sunt gaudia palmae 
27.204	et tua dignaris tibi ducere uota tuorum, 
27.205	ergo tuos etiam, Felix, inploro parentes; 
27.206	hic quoque ades, mihi nunc poscas ut adesse uocatos. 
27.207	qui colitis laetos paradisi caelitus hortos 
27.208	quique sub excelsa domini requiescitis ara, 
27.209	pulcher apostolici chorus agminis et patriarchae, 
27.210	gens prior, ambo chori procerum, quos agmine bino 
27.211	per duodena deus signauit nomina patres 
27.212	gentibus et populis regnum ad caeleste uocandis, 
27.213	uos etiam, sancti, subplex deposco, prophetae, 
27.214	in nostra qui carne deum fore praececinistis, 
27.215	uos quoque corporibus caesis et sanguine fuso 
27.216	occisum et uiuum testati martyres agnum, 
27.217	omnes diuinis a fontibus una propago, 
27.218	quos pius Abraham sacer Isac lenis Iacob 
27.219	progenuere deo per inenumerabile semen 
27.220	et bifidum meritis caelestibus atque caducis, 
27.221	aequantes his astra poli, his telluris harenam. 
27.222	credo equidem uos officio pietatis ad istum 
27.223	undique conuenisse diem Felicis amore, 
27.224	ut confessoris socii celebretis honorem. 
27.225	non autem tanti mihi sum praesumptor honoris, 
27.226	ut sanctos idcirco meis modo protinus omnes 
27.227	sensibus adspirare precer quasi munere tanto 
27.228	dignus, ut illa meo resonet uox turturis ore, 
27.229	quam totum tellus audiuit laeta per orbem, 
27.230	sed quia uox diuina decet Felicis honorem 
27.231	et quia Nicetes, domini puer atque sacerdos, 
27.232	i, longinqua tellure mihi modo missus ad istum 
27.233	ÅI ecce diem uenit, uir tam bonus ore magistro 
27.234	quam sacer est uictore animo uel corpore uicto. 
27.235	o mihi fulminea Cherubin si forcipe sumptum 
27.236	carbonem ex ipsa domini procul efferat ara 
27.237	et peccatoris male pinguia labra perurat, 
27.238	ut defaecato concretis sordibus ore, . 
27.239	non ut ab ore meo, sed ut auditoris ab ore, 
27.240	ipsius hausta meo depromam dignius ore, 
27.241	ne peccatoris stolidi sermo asper et aeger 
27.242	et uiolet castas et doctas uerberet aures! 
27.243	sed quoniam lateri meus adsidet ipse magister, 
27.244	comminus e regione situm uenerante frequenter 
27.245	lumine conspiciam; forsan sapientis ab ore, 
27.246	ut quondam effetae pecudes pastoris Iacob, 
27.247	concipiam sterili fecundos pectore sensus. 
27.248	namque et Nicetes domino benedictus ut ille 
27.249	mitis, ut Israel ouibus quoque pastor et haedis 
27.250	ante lacum uiuentis aquae sedet; hic etiam tres 
27.251	\'1: corde pari trina sibi legit ab arbore uirgas, 
27.252	quis in aqua positis pecus aduocat et coeuntes 
27.253	ingrauidat uirgisque tribus concepta colorat, 
27.254	ut de interrasa uariatis cortice uirgis 
27.255	insignita gregis sancti fetura probetur. 
27.256	at pecori Laban non est nota. sed nota uitae; 
27.257	nam nota mortis erit Christo non esse notatos. 
27.258	sic animas steriles in nomine gratia trino 
27.259	innouat, et uerbi coitu uir spiritus inplet 
27.260	conceptosque deo notat intus eclesia fetus 
27.261	uirgineo fecunda utero materque salutis, 
27.262	dum uirgis intenta tribus bibit uuida uerbi 
27.263	semina et aeterni signatur lumine uultus. 
27.264	hinc sterilis peperit septem et defecit abundans 
27.265	dilatante deo tenues, tenuante superbos. 
27.266	sic ego Niceta uiso quasi fonte reperto 
27.267	sicut ouis sitiens ad uiua fluenta cucurri 
27.268	aridus et sensi mea protinus ubera tendi, 
27.269	adtentusque diu pascentis in ora magistri 
27.270	inspexi docto uarias in pectore uirgas 
27.271	conspectumque bibi per lumina fixa colorem, 
27.272	et me diuinis sparsit mens roscida guttis. 
27.273	sed tamen in tribus his, quia uenit mentio, uirgis, 
27.274	si placet, inspiciamus adhuc mysteria regni. 
27.275	tres patriarcha sibi trina legit arbore uirgas, 
27.276	spirantem storacis, leuem platano, nuce firmam. 
27.277	spiritus in platano est, uirgo in storace, in nuce Christus. 
27.278	nam patulos platanus ramos expandit in umbras; 
27.279	sanctus inumbrata formauit uirgine Christum 
27.280	spiritus, et storacis puto uirga sit arbore Dauid 
27.281	prompsit odoratum quae uirgo puerpera florem. 
27.282	uirga nucis Christus, quoniam in nucibus cibus intus, 
27.283	testa foris et amara super uiridi cute\' cortex. 
27.284	cerne deum nostro uelatum corpore Christum, 
27.285	qui fragilis carne est, uerbo cibus et cruce amarus; 
27.286	dura superficies, uerbum crucis et crucis esca est, 
27.287	caelestem Christi claudens in carne medullam. 
27.288	sed cruce dulcis item, quia protulit arbore uitam 
27.289	uita deus noster; ligno mea uita pependit, 
27.290	ut staret mea uita deo. quid, uita, rependam 
27.291	pro uita tibi, Christe, mea? nisi forte salutis 
27.292	accipiam calicem, quo me tua dextra propinet, 
27.293	ut sacro mortis pretiosae proluar haustu. 
27.294	sed quid agam? neque si proprium dem corpus in ignes 
27.295	uilescamque mihi, nec sanguine debita fuso 
27.296	iusta tibi soluam, quia me reddam tibi pro me, 
27.297	et quicquid simili uice fecero, semper ero inpar, 
27.298	Christe, tibi, quia tu pro me mea, non tua, Christe, 
27.299	debita soluisti, pro seruis passus iniquis. 
27.300	quis tibi penset amor? dominus mea forma fuisti, 
27.301	ut seruus tua forma forem; et res magna putatur\' 
27.302	mercari propriam/de re pereunte salutem? 
27.303	perpetuis mutare caduca et uendere terram, . 
27.304	1.. caelum emere? ecce deus quanto me carius emit 
27.305	morte crucis? passus, deiectus imagine serui, 
27.306	ut uiles emeret pretioso sanguine seruos. ^ 
27.307	sed quid agam? intuto temerarius euehor alto, 
27.308	ausus in excelsum fragili me credere pinna; 
27.309	martyris egregii natalem, qui meus est mos, 
27.310	materia leuiore canens, in summa repente 
27.311	emicui, super astra uolans mentemque procacem 
27.312	ad rerum fontem misso sermone tetendi. 
27.313	unde mihi hos animos? quae me leuat aura superbum? 
27.314	non agnosco tumens mea pectora; maior agit mens. 
27.315	sentio Nicetam, dum proximus adsidet et me 
27.316	tangit et adiuncto lateri uicinus anhelat. 
27.317	acer anhelantis iuxta me spiritus intrat 
27.318	insolitumque potens meditanti suscitat ignem, 
27.319	frigentes animans admoto fomite fibras. 
27.320	sed reprimam tumidos flatus nec magna super me 
27.321	exiguus spirabo loqui referarque relicta 
27.322	paruus humo et plano modici pede carminis ibo. 
27.323	quamuis Felicis meritum sublime profari 
27.324	non possim sine laude dei, tu, sancte, paterno 
27.325	suscipe me, Niceta, sinu, et dum pectore docto 
27.326	sustineor caput in blando mihi corde reclinans, 
27.327	sal tuus insulsum me condiat et sitientes 
27.328	diues uena riget riuo mihi perpete sensus. 
27.329	dicam iterum gaudens et adhuc uix muneris huius 
27.330	credulus ingeminabo rogans: dic, quaeso, redisti 
27.331	teque ipsum teneo Nicetam, in quo hactenus aeger 
27.332	noctes atque dies anima tabente pependi? 
27.333	uenisti tandem quarto mihi redditus anno? 
27.334	sed grates Christo, quia te uel sero reuexit. 
27.335	quam metui ne te mediis regionibus hostis 
27.336	disclusum opposita bellorum nube teneret! 
27.337	sed desideriis superantibus obuia nobis 
27.338	uincula rupisti, nec te mare nec labor ullus 
27.339	nec Gothici tenuere metus nec frigora longis 
27.340	dura uiis; uere in tantis, Niceta, fuisti 
27.341	casibus adfectu uictus uictorque benigno, 
27.342	fortis et infirmus pariter, sed utrumque potenter. 
27.343	uictus amicitia, uictus Felicis amore, . 
27.344	uicisti duros tenera pietate labores. 
27.345	nunc age, sancte parens, aurem mihi dede manumque; 
27.346	nodemus socias in uincula mutua palmas 
27.347	inque uicem nexis alterno foedere dextris 
27.348	sermones uarios gressu spatiante seramus. 
27.349	enarrare libet simul et monstrare parenti 
27.350	sollicito nostros toto quo defuit actus 
27.351	tempore. nam cui iure magis mea gesta retexam 
27.352	Felicisque manu nobis operata reuoluam, 
27.353	quam cui cura sumus? gemino qui iure magistri 
27.354	et patris ut bene gesta probet, sic inproba damnet, 
27.355	corrigat errata et placidus disponat agenda; 
27.356	inperfecta iuuet precibus, perfecta sacerdos 
27.357	dedicet, atque ita se Felicis in aedibus ultro 
27.358	atque citro referat, tamquam ipsum pectore toto 
27.359	Felicem gerat et patria se iactet in aula. 
27.360	ergo ueni, pater, et socio mihi iungere passu, 
27.361	dum te circumagens operum per singula duco. 
27.362	ecce uides istam, qua ianua prima receptat, 
27.363	porticus obscuro fuerat prius obruta tecto; 
27.364	nunc eadem noua pigmentis et culmine creuit. 
27.365	ast ubi consaeptum quadrato tegmine circa 
27.366	uestibulum medio reseratur in aethera campo, 
27.367	hortulus ante fuit male culto caespite, rarum 
27.368	area uilis holus nullos praebebat ad usus. 
27.369	interea nobis amor incidit hoc opus isto 
27.370	aedificare loco; namque hunc res poscere cultum 
27.371	ipsa uidebatur, uenerandam ut martyris aulam 
27.372	eminus aduersa foribus de fronte reclusis 
27.373	laetior inlustraret honos et aperta per arcus 
27.374	lucida frons bifores perfunderet intima largo 
27.375	lumine, conspicui ad faciem conuersa sepulchri, 
27.376	quo tegitur posito sopitus corpore martyr, 
27.377	qui sua fulgentis solii pro limine Felix 
27.378	atria bis gemino patefactis lumine ualuis 
27.379	spectat ouans gaudetque piis sua moenia uinci 
27.380	caetibus atque amplas populis gaudentibus aulas, 
27.381	laxari densas numerosa per ostia turbas. 
27.382	ipsaque, qua tumulus sacrati martyris extat, 
27.383	aula nouos habitus senio purgata resumpsit. 
27.384	trina manus uariis operata decoribus illam 
27.385	excoluit, biiuges laqueari et marmore fabri, 
27.386	pictor imaginibus diuina ferentibus ora. 
27.387	ecce uides quantus splendor uelut aede renata 
27.388	rideat insculptum camera crispante lacunar. 
27.389	in ligno mentitur ebur, tectoque superne 
27.390	pendentes lychni spiris retinentur aenis 
27.391	et medio in uacuo laxis uaga lumina nutant 
27.392	funibus, undantes flammas leuis aura fatigat. 
27.393	quaeque prius pilis stetit, haec modo fulta columnis, 
27.394	uilia mutato spreuit caementa metallo. 
27.395	sed rursum redeamus in atria. conspice sursum 
27.396	inpositas longis duplicato tegmine cellas 
27.397	porticibus, metanda bonis habitacula digne, 
27.398	quos huc ad sancti iustum Felicis honorem 
27.399	duxerit orandi studium, non cura bibendi. 
27.400	nam quasi contignata sacris cenacula tectis 
27.401	spectant de superis altaria tuta fenestris, 
27.402	sub quibus intus habent sanctorum corpora sedem. 
27.403	namque et apostolici cineres sub caelite mensa 
27.404	depositi placitum Christo spirantis odorem 
27.405	pulueris inter sancta sacri libamina reddunt. 
27.406	hic pater Andreas, hic qui piscator ad Argos 
27.407	missus uaniloquas docuit mutescere linguas; 
27.408	qui postquam populos ruptis erroris iniqui 
27.409	retibus explicuit traxitque ad retia Christi, 
27.410	Thessalicas fuso damnauit sanguine Patras. 
27.411	hic et praecursor domini et baptista Iohannes, 
27.412	idem euangelii sacra ianua metaque legis, 
27.413	hospes et ipse mei ueniens Felicis ad aulas, 
27.414	parte sui cineris fraternum funus honorat. 
27.415	hic dubius gemino Didymus cognomine Thomas 
27.416	adiacet; hunc Christus pauidae cunctamine mentis 
27.417	pro nostra dubitare fide permisit, ut et nos 
27.418	hoc duce firmati dominumque deumque trementes 
27.419	uiuere post mortem uero fateamur Iesum 
27.420	corpore, uiua suae monstrantem uulnera carnis, 
27.421	ut ueniente die, qua iam manifestus aperta 
27.422	luce deus ueniet, cruciata in carne coruscum 
27.423	agnoscant trepidi quem confixere rebelles. 
27.424	hic medicus Lucas prius arte, deinde loquella, 
27.425	bis medicus Lucas; ut quondam corporis aegros 
27.426	terrena curabat ope, et nunc mentibus aegris 
27.427	conposuit gemino uitae medicamina libro. 
27.428	his socii pietate fide uirtute corona 
27.429	martyres Agricola et Proculo Vitalis adhaerens 
27.430	et quae Chalcidicis Euphemia martyr in oris 
27.431	signat uirgineo sacratum sanguine litus. 
27.432	Vitalem Agricolam Proculumque Bononia condit, 
27.433	quos iurata fides pietatis in arma uocauit 
27.434	parque salutiferis texit uictoria palmis 
27.435	corpora transfixos trabalibus inclita clauis. 
27.436	hic et Nazarius martyr, quem munere fido 
27.437	nobilis Ambrosii substrata mente recepi; 
27.438	culmina Felicis dignatur et ipse cohospes 
27.439	fraternasque domos priuatis sedibus addit. 
27.440	quamuis sancti omnes toto simul orbe per unum 
27.441	sint ubicumque deum, quo praesentantur ubique 
27.442	corporis ut sua membra deo, sed didita sanctis 
27.443	sunt loca corporibus, neque tantum, qua iacet ora 
27.444	totum corpus, ibi positorum gratia uiuit; 
27.445	sed quacumque pii est pars corporis, et manus extat 
27.446	contestante deo meriti documenta beati, 
27.447	magna et in exiguo sanctorum puluere uirtus 
27.448	clamat apostolici uim corporis indice uerbo. 
27.449	his igitur uicinus erit quicumque supernis 
27.450	castus aget tectis et qui procul aduena recto 
27.451	percitus adfectu sanctas properarit ad aedes; 
27.452	cum uelit oratum Christo secretus adire, 
27.453	siue die seu nocte uelit sua promere uota,. 
27.454	inpiger adtiguo de limine prodeat hospes. 
27.455	hoc etiam mirare, domus quod martyris alta 
27.456	lege sacramenti per limina trina patescit 
27.457	(fassus enim est unum trino sub nomine regnum). 
27.458	et quod contextae iunctis sibi molibus aedes 
27.459	iure pio signant, quoniam, etsi culmina plura 
27.460	sint domibus structis, sanctae tamen unica pacis 
27.461	est domus et multis unum concordia membris 
27.462	corpus agit, cui conpago stat uertice Christi. 
27.463	forsitan haec inter cupidus spectacula quaeras, 
27.464	unde replenda sit haec tot fontibus area diues, 
27.465	cum procul urbs et ductus aquae prope nullus ab urbe 
27.466	exiguam huc tenui dimittat limite guttam. 
27.467	respondebo, nihil propria nos fidere dextra, 
27.468	nil ope terrena confidere, cuncta potenti 
27.469	deposuisse deo et fontes praesumere caelo. 
27.470	denique cisternas adstruximus undique tectis, 
27.471	capturi fundente deo de nubibus amnes, 
27.472	unde fluant pariter plenis caua marmora labris. 
27.473	quod si etiam interdum obueniat defectus aquarum, 
27.474	ordine disposito uarias distincta figuras 
27.475	concharumque modis et pictis florida metis 
27.476	forte erit et siccis spectabilis area uasis. 
27.477	namque tenes etiam magna Salomonis in aede 
27.478	quam fuerit decori siccum mare, quod sapiens rex 
27.479	aere dedit solido et tauris suspendit aenis. 
27.480	aspice nunc aliud latus: ut sit porticus una, 
27.481	et paries mediis spatio bipatente columnis 
27.482	culmine discretas aditu sibi copulat aulas. 
27.483	. tempus in hanc transire oculis peragrantibus aedem, 
27.484	quae longum reserata latus, cum lumine caeli 
27.485	adquirit spatium tecti, quod in atria iuncta 
27.486	panditur, insertos socians disiuncta per arcus 
27.487	et populis rigui praebet spectacula campi, 
27.488	quem tamen includunt structo circumdata saepto 
27.489	moenia, ne pateant oculis sacra tecta profanis 
27.490	uestibulumque patens aurae defendant operta. 
27.491	nec mirere sacras spatiis adcrescere caulas; 
27.492	crescit ubique potens aeterni gloria Christi, 
27.493	sanctorum cumulatur honor, deus omnibus unus 
27.494	noscitur, inlustrat quia sanctus spiritus orbem, 
27.495	cumque coaeterno regnat patre filius heres, 
27.496	inde propagato pia gratia lumine ueri 
27.497	multiplicat populis aeternae semina uitae. 
27.498	et quia pastor oues auget bonus, ampla redemptis 
27.499	crescere cum gregibus fauet altus ouilia Christus. 
27.500	ingredere haec psalmis recinens, antistes, et hymnis 
27.501	et mea uota refer domino et tua gaudia uotis 
27.502	iunge meis, celebrans communis festa patroni. 
27.503	tempore oportuno pro peccatore rogabis 
27.504	gaudentem dominum de confessoris honore. 
27.505	hoc duce procliui tua tramite uota ferentur, 
27.506	Felix diuinas tibi praeuius ibit ad aures, 
27.507	teque sacris psalmisque simul deuota litante 
27.508	obsequia placido descendet numine Christus, 
27.509	ut populum templumque sacra caligine uelet, 
27.510	infundens niueam per operta sacraria nubem. 
27.511	nunc uolo picturas fucatis agmine longo 
27.512	porticibus uideas paulumque supina fatiges 
27.513	colla, reclinato dum perlegis omnia uultu. 
27.514	qui uidet haec uacuis agnoscens uera figuris 
27.515	non uacua fidam sibi pascit imagine mentem. 
27.516	omnia namque tenet serie pictura fideli, 
27.517	quae senior scripsit per quinque uolumina Moyses, 
27.518	quae gessit domini signatus nomine Iesus, 
27.519	quo duce Iordanis suspenso gurgite fixis 
27.520	fluctibus a facie diuinae restitit arcae. 
27.521	uis noua diuisit flumen; pars amne refuso 
27.522	constitit et fluuii pars in mare lapsa cucurrit 
27.523	destituitque uadum, et ualidus qua fonte ruebat 
27.524	inpetus adstrictas alte cumulauerat undas 
27.525	et tremula conpage minax pendebat aquae mons, 
27.526	despectans transire pedes arente profundo 
27.527	et medio pedibus siccis in flumine ferri 
27.528	puluerulenta hominum duro uestigia limo. 
27.529	iam distinguentem modico Ruth tempora libro, 
27.530	tempora Iudicibus finita et Regibus orta, 
27.531	intentis transcurre oculis; breuis ista uidetur 
27.532	historia, at magni signat mysteria belli, 
27.533	quod geminae scindunt sese in diuersa sorores. 
27.534	Ruth sequitur sanctam quam deserit Orpha parentem; 
27.535	perfidiam nurus una, fidem nurus altera monstrat: 
27.536	praefert una deum patriae, patriam altera uitae. 
27.537	nonne, precor, toto manet haec discordia mundo 
27.538	parte sequente deum uel parte ruente per orbem? 
27.539	atque utinam pars aequa foret necis atque salutis! 
27.540	sed multos uia lata capit facilique ruina 
27.541	labentes prono rapit inreuocabilis error. 
27.542	forte requiratur quanam ratione gerendi 
27.543	sederit haec nobis sententia, pingere sanctas 
27.544	raro more domos animantibus adsimulatis. 
27.545	accipite et paucis temptabo exponere causas. 
27.546	quos agat huc sancti Felicis gloria coetus, 
27.547	obscurum nulli; sed turba frequentior hic est 
27.548	rusticitas non cassa fide neque docta legendi. 
27.549	haec adsueta diu sacris seruire profanis 
27.550	uentre deo, tandem conuertitur aduena Christo, 
27.551	dum sanctorum opera in Christo mirantur aperta. 
27.552	cernite quam multi coeant ex omnibus agris 
27.553	quamque pie rudibus decepti mentibus errent. 
27.554	longinquas liquere domus, spreuere pruinas 
27.555	non gelidi feruente fide; et nunc ecce frequentes 
27.556	per totam et uigiles extendunt gaudia noctem, 
27.557	laetitia somnos, tenebras funalibus arcent. 
27.558	uerum utinam sanis agerent haec gaudia uotis 
27.559	nec sua liminibus miscerent pocula sanctis. 
27.560	quamlibet et ieiuna cohors potiore resultet 
27.561	obsequio, castis sanctos quae uocibus hymnos 
27.562	personat et domino cantatam sobria laudem 
27.563	inmolat: ignoscenda tamen puto talia paruis 
27.564	gaudia quae ducunt epulis, quia mentibus error 
27.565	inrepsit rudibus; nec tantae conscia culpae 
27.566	simplicitas pietate cadit, male credula sanctos 
27.567	perfusis halante mero gaudere sepulchris. 
27.568	ergo probant obiti quod damnauere magistri? 
27.569	mensa Petri recipit quod Petri dogma refutat? 
27.570	unus ubique calix domini, est cibus unus et una 
27.571	mensa domusque dei. discedant uina tabernis; 
27.572	sancta precum domus est ecclesia; cede sacratis 
27.573	liminibus, serpens. non hac male ludus in aula 
27.574	debetur, sed poena tibi; ludibria misces 
27.575	subpliciis, inimice, tuis. idem tibi discors 
27.576	tormentis ululas atque inter pocula cantas. 
27.577	Felicem metuis, Felicem spernis inepte, 
27.578	ebrius insultas, reus oras; et miser ipso 
27.579	iudice luxurias, quo uindice plecteris ardens. 
27.580	propterea uisum nobis opus utile totis 
27.581	Felicis domibus pictura ludere sancta, 
27.582	si forte adtonitas haec per spectacula mentes 
27.583	agrestum caperet fucata coloribus umbra, 
27.584	quae super exprimitur titulis, ut littera monstret 
27.585	quod manus explicuit, dumque omnes picta uicissim 
27.586	ostendunt releguntque sibi, uel tardius escae 
27.587	sint memores, dum grata oculis ieiunia pascunt, 
27.588	atque ita se melior stupefactis inserat usus, 
27.589	dum fallit pictura famem; sanctasque legenti 
27.590	historias castorum operum subrepit honestas 
27.591	exemplis inducta piis; potatur hianti 
27.592	sobrietas, nimii subeunt obliuia uini. 
27.593	dumque diem ducunt spatio maiore tuentes, 
27.594	pocula rarescunt, quia per miracula tracto 
27.595	tempore iam paucae superant epulantibus horae. 
27.596	quod superest ex his, quae facta et picta uidemus, 
27.597	materiam orandi pro me tibi suggero poscens, 
27.598	rem Felicis agens ut pro me sedulus ores. 
27.599	et decet, ut quem mente pia comitaris eundem 
27.600	et mentis facie referas animoque sequaris 
27.601	par in amore mei; nec enim miser ambigo amari 
27.602	martyre, uel modici dignatus amore catelli, 
27.603	cum mihi uita domus res gratia gloria panis 
27.604	sit Felix donante deo. quo praefcule posce 
27.605	montibus in sanctis mea fundamenta locari 
27.606	et coeptam peragi inrupto molimine turrem. 
27.607	de Genesi, precor, hunc orandi collige sensum, 
27.608	ne maneam terrenus Adam, sed uirgine terra 
27.609	nascar et exposito ueteri noua former imago. 
27.610	educar tellure mea generisque mei sim 
27.611	degener et sponsae festinem ad mellea terrae 
27.612	flumina, Chaldaei seruatus ab igne camini. 
27.613	sim facilis tectis quasi Lot fore semper aperta, 
27.614	liberer ut Sodomis; neque uertam lumina retro, 
27.615	ne salis in lapidem uertar sale cordis egenus. 
27.616	hostia uiua deo tamquam puer offerar Isac 
27.617	et mea ligna gerens sequar almum sub cruce patrem. 
27.618	inueniam puteos, sed ne, precor, obruat illos 
27.619	inuidus et uiuentis aquae caecator Amalech. 
27.620	sim profugus mundi, tamquam benedictus Iacob 
27.621	fratris Edom fugitiuus erat, fessoque sacrandum 
27.622	subponam capiti lapidem Christoque quiescam. 
27.623	sit mihi castes amor, sit et horror amoris iniqui, 
27.624	carnis ut inlecebras uelut inuiolatus Ioseph 
27.625	effugiam uinclis exuto corpore liber 
27.626	criminis et spolium mundo carnale relinquam. 
27.627	tempus enim longe fieri conplexibus, instat 
27.628	summa dies, prope iam dominus, iam surgere somno 
27.629	tempus et ad domini pulsum uigilare paratos. 
27.630	sit mihi ab Aegypto bonus exitus, ut duce lege 
27.631	diuisos penetrans undosi pectoris aestus 
27.632	fluctibus euadam rubris dominique triumphum 
27.633	demerso Pharaone canam, cui subplice uoto 
27.634	exultando tremens et cum formidine gaudens 
27.635	ipsius pia dona, meos commendo labores. 
27.636	adsere, Niceta, prece quod precor, et simul omnes, 
27.637	qui simul huc sancta pro religione coistis, 
27.638	deuoti domino et gratantes dicite mecum: 
27.639	haec tibi, Christe deus, tenui fragilique paratu 
27.640	pro nobis facimus; nec enim te, summe creator, 
27.641	facta manu capiunt, toto quem corpore mundus 
27.642	non capit, angustum cui caelum terraque punctum est. 
27.643	sed sanctis sine fine tuis deuota ferentes 
27.644	obsequia exiguo magnos ueneramur honore, 
27.645	645 sperantes illis exoratoribus, ut tu 
27.646	in nobis operum ponas perfecta tuorum 
27.647	culmina et extructis habitator mentibus adsis. 
28.1	In ueteri nobis nona res adnascitur actu, 
28.2	et solita insolito crescunt sollemnia uoto, 
28.3	materiamque simul mihi carminis et simul almi 
28.4	natalem geminant Felicis in aedibus eius 
28.5	nata recens opera haec, quae molibus undique celsis 
28.6	cernitis emicuisse pari splendentia cultu. 
28.7	istic porticibus late circumdata longis 
28.8	uestibula incluso tectis reserantur operto 
28.9	et simul astra oculis, ingressibus atria pandunt. 
28.10	illic adiunctis sociantur moenibus aulae 
28.11	diffusoque situ simul et coeunte patentes 
28.12	aemula consertis iungunt fastigia tignis 
28.13	et paribus uarie speciosae cultibus extant 
28.14	marmore pictura laquearibus atque columnis, 
28.15	inter quae et modicis uariatur gratia cellis; 
28.16	quas in porticibus, qua longius una coactum 
28.17	porticus in spatium tractu pertenditur uno, 
28.18	adpositas lateri tria comminus ora recludunt 
28.19	trinaque cancellis currentibus ostia pandunt. 
28.20	martyribus mediam pictis pia nomina signant, 
28.21	quos par in uario redimiuit gloria sexu. 
28.22	at geminas, quae sunt dextra laeuaque patentes, 
28.23	binis historiis ornat pictura fidelis. 
28.24	unam sanctorum conplent sacra gesta uirorum, 
28.25	Iob uulneribus temptatus, lumine Tobit; 
28.26	ast aliam sexus minor obtinet, inclita Iudith, 
28.27	qua simul et regina potens depingitur Esther. 
28.28	interior uariis ornatibus area ridet, 
28.29	laeta super tectis et aperta luce serenis 
28.30	frontibus atque infra niueis redimita columnis. 
28.31	cuius in exposito praelucens cantharus extat, 
28.32	quem cancellato tegit aerea culmine turris. 
28.33	cetera dispositis stant uasa sub aere nudo 
28.34	fonticulis, grato uarie quibus ordine fixis 
28.35	dissidet artis opus, concordat uena metalli, 
28.36	unaque diuerso fluit ore capacibus unda. 
28.37	basilicis haec iuncta tribus patet area cunctis, 
28.38	diuersosque aditus ex uno pandit ad omnes, 
28.39	atque itidem gremio diuersos excipit uno 
28.40	a tribus egressus, medio spatiosa pauito; 
28.41	quod tamen ordinibus structis per quinque nitentum 
28.42	agmina concharum series denseta coacto 
28.43	marmore mirum oculis aperit, spatiantibus artat; 
28.44	sed circumiectis in porticibus spatiari , 
28.45	copia larga subest interpositisque columnas 
28.46	cancellis fessos incumbere et inde fluentes 
28.47	aspectare lacus pedibusque madentia siccis 
28.48	cernere nec calcare sola et certamine blando 
28.49	mirari placido salientes murmure fontes. 
28.50	non solum hiberno placitura in tempore praesto est 
28.51	commoditas, quia sic tecti iuuat umbra per aestum, 
28.52	sicut aprica placent in frigore siccaque in imbri. 
28.53	parte alia patet exterior quae cingitur aeque 
28.54	area porticibus, cultu minor, aequore maior. 
28.55	ante sacras aedes longe spectabile pandit 
28.56	uestibulum, duplici quae extructis tegmine cellis 
28.57	per contextarum coeuntia tigna domorum 
28.58	castelli speciem meditatur imagine muri 
28.59	conciliisque forum late spatiabile pandit. 
28.60	quale loco signum Felix uenerandus in isto 
28.61	ediderit nuper, celeri narrabo relatu. 
28.62	in medio campi contra uenerabilis aulae 
28.63	limina de ligno duo texta tegilla manebant, 
28.64	inportuna situ simul et deformia uisu, 
28.65	quae decus omne operum perimebant inproba, foedo 
28.66	obice prospectum caecantia; namque patentis 
28.67	ianua basilicae tuguri breuis interiectu 
28.68	obscurata fores in cassum clausa patebat. 
28.69	haec amoliri cupientibus obuia nobis 
28.70	uerba dabant tectis qui metabantur in illis 
28.71	iurabantque prius uitam se posse pacisci 
28.72	quam cogi migrare locis. temnenda quidem uox 
28.73	ista uidebatur; sed erat, fateor, mihi id ipsum 
28.74	inuidiae; taedebat enim uel uincere rixa. 
28.75	interea quadam primam iam nocte quietem 
28.76	carpere sopitis coeptantibus, ecce relictis 
28.77	prosiliens scintilla focis conflauit in una 
28.78	cellarum ipsarum latebra de stramine faeni, 
28.79	quo forte inciderat, subitum ignem; moxque per ipsam 
28.80	fusa casam uires alimenta per arida cepit 
28.81	ingentem et fragili rapuit de fomite flammam, 
28.82	tum facili lapsu per putria ligna uetusti 
28.83	culminis erumpens; magnis incendia torsit 
28.84	turbida uerticibus calidamque per aera nubem 
28.85	miscuit et nigro subduxit sidera fumo. 
28.86	ipsaque terribilem dabat insuper ira fragorem, 
28.87	materiae fragilis crepitu grauiore resultans, 
28.88	cunctaque uicanis circum metata colonis 
28.89	atque etiam uico submotos longius agros 
28.90	sic uapor adflabat, sic horrida lux feriebat, 
28.91	sic prope, sic longe sita culmina respergebat 
28.92	scintillis late uolitantibus igneus imber, 
28.93	ut subito exciti nos planctibus undique maestis 
28.94	et circumfusis inmani lumine tectis 
28.95	omnia circa nos lucere ut aperta uidentes, 
28.96	cuncta putaremus flammis correpta cremari 
28.97	ipsaque sanctorum simul igne palatia tanto 
28.98	feruere et a tectis simul omnibus illa referri - 
28.99	fulgora, quae sparsis etiam longinqua replebant 
28.100	ignibus et magno torrebant rura uapore, 
28.101	ut quasi uicinas omnes sibi quisque timeret 
28.102	ad sua tecta faces, ardentem comminus aestum 
28.103	infectasque trahens diris nidoribus auras. 
28.104	nos trepidi ut nostris domibus propiore periclo 
28.105	nil ope de nostra praesumimus; unde etenim uis 
28.106	et manus infirmis foret illam extinguere molem 
28.107	sufficiens, cum flamma suis incensior iret 
28.108	fomitibus paruoque exorta repente tegillo 
28.109	culmina cuncta simul perfunderet igne minaci? 
28.110	currimus ergo fide tantum et prece subplice nixi 
28.111	ad uicina mei Felicis limina et inde 
28.112	contiguam paribus uotis adcurrimus aulam 
28.113	atque ab apostolici cineris uirtute medellam 
28.114	poscimus, inpositis subiecti altaribus ora. 
28.115	ipse domum remeans modicum sed grande saluti 
28.116	de crucis aeternae sumptum mihi fragmine lignum 
28.117	promo tenensque manu aduersis procul ingero flammis, 
28.118	ut clipeum retinens pro pectore, quo tegerem me 
28.119	arceremque hostem conlato umbone relisum. 
28.120	credite nec donate mihi, sed reddite Christo 
28.121	grates et iustas date laudes omnipotenti; 
28.122	nostra salus etenim cruce Christi et in nomine constat, 
28.123	inde fides nobis et in hoc cruce nixa periclo 
28.124	profuit, et nostram cognouit flamma salutem. 
28.125	nec mea uox aut dextra illum, sed uis crucis ignem 
28.126	terruit inque loco, de quo surrexerat ipso, 
28.127	ut circumsaeptam praescripto limite flammam 
28.128	sidere et extingui fremitu moriente coegit 
28.129	et cinere exortam cineri remeare procellam. 
28.130	quanta crucis uirtus! ut se natura relinquat, 
28.131	omnia ligna uorans ligno crucis uritur ignis. 
28.132	multa manus crebris tunc illa incendia uasis 
28.133	aspergens largis cupiebat uincere limphis; 
28.134	sed licet exhaustis pensarent fontibus imbres, 
28.135	ui maiore tamen lassis spargentibus omnem 
28.136	uicerat ignis aquam. nos ligno extinximus ignem, 
28.137	quamque aqua non poterat uicit breuis astula flammam. 
28.138	post ubi decessit metus optatumque reduxit 
28.139	lux operosa diem, processimus acta uidere 
28.140	noctis et extinctae quamuis fumantia late 
28.141	securis spectare oculis uestigia flammae. 
28.142	et credebamus nos plurima damna domorum 
28.143	uisuros, magni memores terroris et ignis; 
28.144	sed cito conspectis decreuit opinio rebus, 
28.145	et nihil exustum nisi quod debebat aduri 
28.146	cernimus ex illisque unum flagrasse duobus 
28.147	hospitiis, quae nostra manus, nisi flamma tulisset, 
28.148	abstulerat. sed et hoc Felicis gratia nobis 
28.149	munere consuluit, quod praeueniendo laborem 
28.150	utilibus flammis operum conpendia nobis 
28.151	praestitit inde, parem incensae quia liquerat illic 
28.152	flamma domum, non ut pateretur stare uel ipsam 
28.153	obstantem simili bipatentibus obice ualuis, 
28.154	uerum ut et hoc illum puniret flamma colonum, 
28.155	conseruans illi quod mox euerteret ipse. 
28.156	nam sua qui sanctis nuper gurgustia tectis 
28.157	praetulerat, primum flamma multatus in uno, 
28.158	mox aliud propria ipse manu uastare tegillum 
28.159	incipit et celeri peragit sua damna furore 
28.160	dilectasque domos et inanes plangit amores. 
28.161	qui simul aspiciens incensa et diruta tecta, 
28.162	dissimiles simili miratur in aggere labes 
28.163	ruderis et cineris iuncti bicolore ruina. 
28.164	hunc nobis sine lite uidens cessisse triumphum, 
28.165	se tantum miser accusat, quem gratia nulla 
28.166	manserit obsequii et maneat confusio poenae. 
28.167	nunc quia dimoto patuerunt obice frontes, 
28.168	eloquio simul atque animo spatiemur in ipsis 
28.169	gaudentes spatiis sanctasque feramur in aulas 
28.170	miremurque sacras, ueterum monumenta, figuras 
28.171	et tribus in spatiis duo testamenta legamus, 
28.172	hanc quoque cernentes rationem lumine recto, 
28.173	quod noua in antiquis tectis, antiqua nonis lex 
28.174	pingitur; est etenim pariter decus utile nobis 
28.175	in ueteri nouitas atque in nouitate uetustas, 
28.176	ut simul et noua uita sit et prudentia cana, 
28.177	et grauitate senes et simplicitate pusilli 
28.178	temperiem mentis gemina ex aetate trahamus, 
28.179	iungentes nostris diuersum moribus aeuum. 
28.180	est etiam interiore situ maioris in aulae 
28.181	insita cella procul quasi filia culminis eius, 
28.182	stellato speciosa tholo trinoque recessu 
28.183	dispositis sinuata locis; medio pietatis 
28.184	fonte nitet mireque simul nouat atque nouatur. 
28.185	namque hodie bis eam geminata nouatio comit, 
28.186	dum gemina antistes gerit illic munera Christi; 
28.187	in geminos adytum uenerabile dedicat usus, 
28.188	castifico socians pia sacramenta lauacro; 
28.189	sic pariter templum nouat hostia, gratia fontem, 
28.190	fonsque nouus renouans hominem, quod suscipit, et dat 
28.191	munus siue magis, quod desinit esse per usum, 
28.192	tradere diuino mortalibus incipit usu. 
28.193	nam fons ipse semel renouandi missus in usum 
28.194	desinit esse nouus; sed tali munere semper 
28.195	utendus numquam ueteres renouare facesset. 
28.196	hoc domini donum, hanc speciem, qua munere Christi 
28.197	idem homo fit nouus et uetus interit, ecce refectis 
28.198	cernite culminibus gemina Felicis in aula. 
28.199	quae fuerant uetera, et noua nunc extare uidentur; 
28.200	nam steterant uasto deformibus agmine pilis. 
28.201	nunc meliore datis eadem uice fulta columnis 
28.202	et spatii cepere et luminis incrementa 
28.203	depositoque situ reducem sumpsere iuuentam. 
28.204	namque his et duplex spectandi gratia fulget, 
28.205	qua renouata nouis aequali lumine certant 
28.206	culmina culminibus; tectorum dissidet aetas, 
28.207	concordat species; ueterum manus atque recentum 
28.208	conuenit; in facie simili decor unus utrumque 
28.209	ornat opus; coeunt olim fundata nouellis. 
28.210	nec discrimen adest oculis, nitet una uetustas 
28.211	annosis rudibusque locis; niger abditur horror, 
28.212	et senibus tectis iuuenem pictura nitorem 
28.213	reddidit infuso uariorum flore colorum. 
28.214	hinc operum tempus confunditur et nitet extra 
28.215	parietibus nouitas, latet intus operta uetustas; 
28.216	fronte iuuentatis tegitur fucata senectus, 
28.217	in pueram faciem ueterana refloruit aetas; 
28.218	suntque simul uetera et noua, nec noua nec uetera aeque, 
28.219	non eadem simul atque eadem, quae forma futuri 
28.220	praesentisque boni est; namque et nunc utile nobis 
28.221	deterso ueteris uitae squalore nouari 
28.222	mente pia Christumque sequi regnisque parari. 
28.223	tunc quoque cum dabitur redeunte resurgere uita, 
28.224	ille resurgentum potior numerabitur ordo, 
28.225	qui super inlustri carnem perfusus amictu 
28.226	seruilem domini mutabit imagine formam 
28.227	conformemque deo conregnaturus honorem 
28.228	accipiet Christo similis, sed munere Christi. 
28.229	haec eadem species ueterem deponere formam 
28.230	et gestare nouam monet et retro acta abolere 
28.231	inque futura dei conuersam intendere mentem, 
28.232	congrua praeteritis obliuia ducere curis 
28.233	caelestumque animo regnorum inducere curam 
28.234	rebus et humanis et moribus istius aeui 
28.235	mente prius quam morte mori neque corporis ante â 
28.236	nexibus absolui quam criminis. ergo nouemur 
28.237	sensibus et luteos terrestris imaginis actus 
28.238	discutere a nostro properemus corpore longe 
28.239	uestibus excussis, puros ut sorde recussa 
28.240	corporis atque animae nitidi reddamus amictus. 
28.241	nec modo commissum peccati sed meditatum, 
28.242	sicut morbiferam de labe cadaueris auram, 
28.243	naribus obstnictis tristem fugiamus odorem. 
28.244	ut faciem colubri Salomon peccata timeri 
28.245	horrerique monet dicitque armata leonis 
28.246	dentibus; et uere, leonis uelut ore ferino 
28.247	saeua norant animam, quam uicerit aegra uoluptas 
28.248	corporis euictemque suae draco duxerit escae, 
28.249	qui uorat Aethiopum populos non sole perustos, 
28.250	sed uitiis nigros et crimine nocticolores. 
28.251	tales Aethiopas serpens edit, in quibus escam, 
28.252	quam capere est, damnatus habet, quia peccatorem 
28.253	serpentisque cibum deus uno nomine terram 
28.254	dixit, et nomine uorans peccata dracone uoratur. 
28.255	tempus adest mutare uias, exurgere somno 
28.256	et tandem uigilare deo, dormire uicissim 
28.257	actibus his, quibus inuigilat mens mortua Christo. 
28.258	si nobis doctrina dei deus lumine uerbi 
28.259	non aperit sensum, saltem capiamus ab ipsis 
28.260	aedibus exempla, et lapides ac ligna magistri 
28.261	sint stolidis, ut quale manu confecimus istic 
28.262	quale fide faciamus opus; licet absit ab uno 
28.263	mentis opus manuumque labor, sed ab inpare causa 
28.264	par operis trahitur ratio; ecce uidete, probabo 
28.265	dissimiles simili specie concurrere formas. 
28.266	qua noua tecta sedent, multi meminere locorum; 
28.267	nam breue tempus id est, ex quo sunt omnia coepta, 
28.268	quae modo facta manent; annis sudata duobus 
28.269	tertius explicuit prece sanctorum atque ope Christi. 
28.270	pars spatii breuis hortus erat, pars ruderis agger, 
28.271	quem conlata manus populo curante remouit 
28.272	et uiles holerum cum sentibus eruit herbas, 
28.273	ut nitido purgata patesceret area dorso, 
28.274	quae modo marmoreis ornato iugere saxis 
28.275	late strata nitet, cultus oblita priores. 
28.276	quam bene mutauit speciem! post stercoris usum 
28.277	marmoris ornatum; Parias post uilia conchas 
28.278	brassica fert et splendet aquis quae sorde nitebat. 
28.279	quonam igitur nunc ista modo mihi fabrica formam 
28.280	praebebit, qua me colere aedificare nouare 
28.281	sensibus et Christo metandum ponere possim? 
28.282	prompta quidem ratio est, quae sit mea terra, quod in me 
28.283	rudus et unde meo spinae nascantur in agro. 
28.284	terra cor est, culpae praui sunt rudera cordis; 
28.285	luxus iners, inpurus amor, maculosa libido 
28.286	rudera sunt animae; sic corporis anxia cura, 
28.287	liuor edax et auara fames, grauis ira, leuis spes, 
28.288	prodiga et ambitio proprii, sitiens alieni, 
28.289	spinae sunt animo, quia semper inanibus angunt 
28.290	ancipites animas stimulis, quas iugiter urit 
28.291	defectus miseri metus et miser ardor habendi. 
28.292	atque ita et inter opes inopes quasi Tantalus ille 
28.293	inter aquas sitiunt nec habent quod habere uidentur. 
28.294	nam partis uti metuunt, seruata relinquunt, 
28.295	dumque alimenta parant, uiuendi tempora perdunt. 
28.296	has igitur spinas, haec rudera mentibus hirtis* 
28.297	egerere est opus et primam hanc euellere fibris 
28.298	cunctorum stirpem scelerum, qua pullulat arbor 
28.299	infelix; domini radicitus illa securi 
28.300	icta cadat, nostris ut numquam germinet aruis. 
28.301	haec si praeciso de nobis fomite radix 
28.302	aruerit, cadet omne nefas, uitium omne peribit, 
28.303	matricisque suae casum mala cuncta sequentur, 
28.304	et moriente sua simul arbore poma peribunt. 
28.305	tunc bene purgato domus aedificabitur horto 
28.306	et uiuo fundata solo bene surget in altum 
28.307	fabrica diuini moliminis. ipse columnas 
28.308	eriget in nobis Christus ueteresque resoluet 
28.309	obstructae pilas animae, spatiumque sibi rex 
28.310	sensibus efficiet nostris, ut inambulet illis, 
28.311	tamquam in porticibus Salomonis quinque solebat 
28.312	ore pio medicos sapientia ducere gressus, 
28.313	corpora tangendo sanans et corda docendo. 
28.314	non igitur simus ueteres inter noua tecta, 
28.315	ut qui corde habitat Christus noua corda reuisat. 
28.316	peior enim scissura nouo ueterique coactis 
28.317	redditur, et noua uina nouos bene dantur in utres. 
28.318	uita prior pereat, pereat ne uita futura. 
28.319	sponte relinquamus mundum, non sponte carendum, 
28.320	sponte nisi fugimus; moriamur, ne moriamur; 
28.321	letalem uitam uitali morte tegamus. 
28.322	terrena intereat, subeat caelestis imago, 
28.323	et Christo uertatur Adam; mutemur et istic, 
28.324	ut mutemur ibi; qui nunc permanserit in se 
28.325	idem, et in aeternum non inmutabitur a se. 
29.1	Ver age carminibus, fluat articulata modestis 
29.2	uox numeris. ades, o diues mihi causa loquendi 
29.3	Felix, et tacito mea corda inlabere flatu. 
29.4	spiritus ore meo curret tuus. esto meis fons 
29.5	eloquiis; ego uero tuis ero fistula riuis, 
29.6	quos mihi praebueris diuini a flumine uerbi. 
29.7	Surge igitur blandoque meum spiramine pectus 
29.8	ingredere, o Felix pater et domine atque patrone, 
29.9	tu domus et medicina mihi et sapientia, Felix; 
29.10	tu nunc obtusam mihi longa per otia mentem 
29.11	exacue, ignito uegetans mea lumine corda. 
29.12	Sed mihi non isto fundendus in aequore sermo est, 
29.13	ut per sanctorum merita aut miracula curram 
29.14	et quae per sanctos omnes ab origine rerum 
29.15	praestat agitque deus uersu detexere coner, 
29.16	quae nec mens humana capit nec lingua profari. 
29.17	et quid in hoc mirum, si charta uolumine toto 
29.18	non capiat quae nec mundus capit omnia totus? 
29.19	maior enim (mundo) mundi sator, ipse deus rex, 
29.20	qui terram caelumque implet; quem non capit iste 
29.21	mundus, eum capiunt sancti, non corporis amplo, 
29.22	sed pietate humiles et mundo corde capaces. 
29.23	Nunc itaque ut diuina mei bene gesta patroni 
29.24	Felicis referam uel quae mihi commoda uitae 
29.25	contulerit uel quae multis ope caelite praestans 
29.26	muneribus conferre piis non desinit omni 
29.27	paene die, uariis tribuens pia munera signis, 
29.28	Christum laudari meritorum postulat ordo; 
29.29	non hominem sed eum potius laudare uidebor, 
29.30	quo Felix auctore potens uenerabile nomen 
29.31	optinet et medicas dat opes, quibus aegra reuisit 
29.32	corpora captiuasque animas ui daemonis atri 
29.33	absoluit superante deo. nec in hac ope tantum 
29.34	munificus Felix operatur munera Christi 
29.35	et de uipereo fortissimus hoste triumphat. 
31.1	Ante puer patribus claris et nomine auito 
31.2	Celsus erat, sed nunc celsus agit merito, 
31.3	quem dominus tanto cumulauit munere Christus, 
31.4	ut rudis ille annis et nouus iret aquis, 
31.5	atque bis infantem spatio aeui et fonte lauacri 
31.6	congeminata deo gratia proueheret. 
31.7	heu! quid agam? dubia pendens pietate laboro, 
31.8	gratuler an doleam? dignus utroque puer; 
31.9	cuius amor lacrimas et amor mihi gaudia suadet, 
31.10	sed gaudere fides, flere iubet pietas. 
31.11	tam modicum patribus tam dulci e pignore fructum 
31.12	defleo in exiguo temporis esse datum. 
31.13	rursus ut aeternae bona uoluo perennia uitae, 
31.14	quae deus in caelo praeparat innocuis; 
31.15	laetor obisse breui functum mortalia saeclo,. 
31.16	ut cito diuinas perfrueretur opes, 
31.17	nec terrena diu contagia mixtus iniquis 
31.18	duceret in fragili corporis hospitio, 
31.19	sed nullo istius temeratus crimine mundi 
31.20	dignius aeternum tenderet ad dominum. 
31.21	ergo deo potius quam nobis debitus infans, 
31.22	uerum et pro nobis ille deo placitus, 
31.23	coeperat octauum producere paruulus annum, 
31.24	prima citis agitans tempora curriculis.. 
31.25	iam puerile iugum tenera ceruice ferebat,. 
31.26	grammatici duris subditus imperiis, 
31.27	quaeque docebatur puer, admirante magistro 
31.28	sorbebat docili nobilis ingenio. 
31.29	gaudebant trepido praesagi corde parentes, 
31.30	dum metuunt tanti muneris inuidiam. 
31.31	nec mora longa fuit, placitam deus aethere Christus 
31.32	arcessens merito sumpsit honore animam 
31.33	et rapuit terris subitum, quia dignior esset 
31.34	adsociata piis uiuere conciliis. 
31.35	causa fuit leti suffusus faucibus umor, 
31.36	quo grauis inflauit lactea colla tumor, 
31.37	inde repressus abit, sed lapsus ad intima fugit 
31.38	corporis et uitam uisceribus pepulit. 
31.39	terra suam partem tumulata carne recepit, 
31.40	spiritus angelico uectus abit gremio. 
31.41	deserti uacuum funus duxere parentes, 
31.42	Celsus in excelso laetus agit nemore. 
31.43	parcite quaeso, pii, multis peccare, parentes, 
31.44	fletibus, in culpam ne pietas ueniat. 
31.45	inpia nam pietas animam lugere beatam 
31.46	gaudentemque deo flere nocens amor est. 
31.47	nonne patet quantum tali pietate trahatur 
31.48	peccatum? arguimur fraude tenere fidem 
31.49	aut reprobare dei leges errore rebelli, 
31.50	ni placeat nobis quod placuit domino. 
31.51	iustius est istas hominum lugere tenebras, 
31.52	quas facimus nostrae degeneres animae, 
31.53	inmemores primi caelestis imaginis ortus, 
31.54	quam reuocat miserans ad sua regna pater. 
31.55	cuius amore meos suscepit filius artus, 
31.56	uirgine conceptus, uirgine natus homo, 
31.57	cuncta gerens hominum, cunctos et corpore in uno 
31.58	cunctorum dominus suscipiens famulus. 
31.59	factus enim serui forma est, qui summus agebat, 
31.60	forma dei regnans cum patre rege deus. 
31.61	suscepit formam serui culpamque peremit, 
31.62	qua poenae et mortis quondam homo seruus erat. 
31.63	et libertati famulum sub imagine serui 
31.64	nostra caro effectus restituit dominus, 
31.65	ut mihi per Christum caelestis imago rediret, 
31.66	qui cruce terrenum despoliauit Adam. 
31.67	carnem igitur mortemque meam meus ille creator 
31.68	pertulit et carum morte redemit opus. 
31.69	multa mihi dederat prius et promissa salutis 
31.70	et praecepta, quibus per bona dirigerer. 
31.71	sed quia nec legis posito medicamine primi 
31.72	inueterata patris uulnera dilueram 
31.73	et neque praemissis diuino ex ore prophetis 
31.74	expectare dei munera credideram, 
31.75	et genus humanum passim sine luce fidei 
31.76	desperata salus merserat in tenebras, 
31.77	regnabatque simul peccatum in corpore nostro, 
31.78	mors in peccato, daemon in interitu, 
31.79	captiuumque hominem tristis metus et miser error 
31.80	altius in mortem praecipitare dabant: 
31.81	interea pater ipse polo miseratus ab alto 
31.82	errantum lapsus pestiferos hominum 
31.83	serpentemque truci dominantem in morte cadentum 
31.84	non tulit et natum misit ad omne bonum. 
31.85	paruit ille libens, deus omnia cum patre concors, 
31.86	communem curans rem pietate pari. 
31.87	aduenit et fit homo et mixtum perfectus utroque 
31.88	ostendit fragili carnis inesse deum. 
31.89	utitur officiis hominis, sed et intus operti 
31.90	signa dei medicis exerit inperiis. 
31.91	uoce hominis diuina docet, mortalia uero 
31.92	extra peccatum corporeus peragit. 
31.93	quippe sui rem tantum operis sibi reddere curans, 
31.94	naturam uenit sumere, non uitium. 
31.95	namque bonum natura. hominem bonus ad bona fecit. 
31.96	mente sua lapsus se uitiauit homo. 
31.97	quare opifex hominum mortali in corpore uenit, 
31.98	non et mortali crimine factus homo. 
31.99	nam neque deleret culpas nisi liber ab illis 
31.100	nec laxare reos posset et ipse reus, 
31.101	nec peccatori mors cederet utpote uinctum 
31.102	peccati uinclis legitime retinens. 
31.103	iure igitur cessit rumpenti tartara Christo, 
31.104	in quo quod posset nectere non habuit. 
31.105	ipsaque iudicii iniusti rea facta uicissim 
31.106	per scelus occiso iure subacta homini est. 
31.107	palluit inuidia serpens, inferna reducto 
31.108	claustra homini uersa lege reclusa uidens 
31.109	inque uicem uincta mortalem morte resolui 
31.110	excussumque sua surgere corpus humo, 
31.111	insuper et caelos rediuiuum scandere cernens,. 
31.112	dente truci frustra liuidus infremuit. 
31.113	et modo tabescit, cum crebrescente piorum 
31.114	agmine per Christum perditor ipse perit. 
31.115	ergo mei uitiosa animi sanauit et aegra 
31.116	corporis excepit, matre homo, patre deus. 
31.117	imbecilla quidem, sed naturalia carnis 
31.118	gessit et affectus corporis exhibuit. 
31.119	sensibus humanis edit et bibit et sua somno 
31.120	lumina declinat, lassat eundo uiam. 
31.121	tamquam homo defuncto lacrimas inpendit amico, 
31.122	quem mox ipse deus suscitat e tumulo. 
31.123	nauigio uectatur homo, et deus imperat austris, 
31.124	et uirtute dei ambulat aequor homo. 
31.125	mente hominis trepidat uicinae mortis ad horam, 
31.126	mente dei nouit tempus adesse necis. 
31.127	in cruce fixus homo est, deus e cruce terruit orbem. 
31.128	mortem homo, uerum mors ipsa deum patitur. 
31.129	in cruce pendet homo, deus e cruce crimina donat 
31.130	et moriens uitam criminis interimit 
31.131	proque reis habitus peiorque latrone putatus, 
31.132	quem Iudaea pio praeposuit domino, 
31.133	credenti donat regnum caeleste latroni, 
31.134	clausus adhuc terris iam paradisum aperit. 
31.135	nos igitur firmare animos, attollere mentem 
31.136	ignauosque decet trudere corde metus, 
31.137	pro quibus ecce animam posuit simul atque resumpsit 
31.138	filius ille dei cuncta manente deo. 
31.139	de nostra uictor deus egit morte triumphum 
31.140	et nostrum secum corpus in astra tulit, 
31.141	non sat habens, quod pro nobis mortalia cuncta 
31.142	hausit, ut auferret uulnera nostra suis. 
31.143	sed ne me dubiae suspenderet anxia mentis 
31.144	cura, resurrexit corpore quo cecidit. 
31.145	clara fides oculis patuit mortalibus, ipse 
31.146	post obitum uisus qualis et ante obitum. 
31.147	nam se discipulis dubitantibus obtulit ultro 
31.148	rimandumque oculis praebuit et manibus. 
31.149	nec sine mente dei dubitauit apostolus olim, 
31.150	uiuere post mortem nullus ut ambigeret. 
31.151	firmauit dubitando fidem; dum comminus anceps 
31.152	arguitur Thomas, omnis homo instruitur. 
31.153	cernere quod Thomas coram et palpare iubetur, 
31.154	constanter stabili credere disco fide 
31.155	mortem hominum Christi crucifixi morte subactam 
31.156	spemque resurgendi corporibus positam, 
31.157	corporibus nostris, quia Christus uictor in ista 
31.158	carne resurrexit, quam gero, qua morior. 
31.159	meque docens pro me dubitantibus ingerit artus 
31.160	et solidam carnem structa per ossa probat, 
31.161	insuper et lateris, manuum quoque uulnera monstrat 
31.162	et dubium digitos his iubet inserere. 
31.163	cerne, inquit, latus ecce meum, palmasque pedesque; 
31.164	ecce crucis clauuos, cuspidis ecce uiam. 
31.165	ecce ipsam toto conpagem corpore uiuam 
31.166	stare patet neruis ossibus ore cute. 
31.167	ergo tenete fidem, quam cernitis, insuper et quam 
31.168	tangitis, et dubios pellite corde animos, 
31.169	et testes tantae cunctis estote salutis 
31.170	cunctorumque hominum soluite corda metu. 
31.171	omnibus intereat mortis timor, et simul omnes 
31.172	ista resurgendi spes animet populos. 
31.173	credentum tamen ista salus, qui corde fideli 
31.174	suscipient quae uos lumine conspicitis. 
31.175	ecce in me cunctorum hominum discrimine nullo 
31.176	mors superata abiit, stat rediuiua salus. 
31.177	uitam ex morte dedi, mortem moriendo subegi 
31.178	et genus humanum sanguine restitui; 
31.179	peccatum carnis superans in carne peremi 
31.180	materiam culpae, iustitiam peperi. 
31.181	corpore mors cecidit, surrexit corpore uita; 
31.182	qua prius occiderat, carne reuixit homo. 
31.183	et nunc ecce meo rediuiuum in corpore portans 
31.184	praefero uictorem mortis et anguis Adam. 
31.185	quae, rogo, sufficient nobis solacia uel quae 
31.186	sanabit fessos iam requies animos, 
31.187	si nec tanta potest aegris medicina mederi, 
31.188	quae uitas obita morte redire docet? 
31.189	maeror, abi; discede, pauor; fuge, culpa. ruit mors, 
31.190	uita resurrexit, Christus in astra uocat, 
31.191	morte mea functus mihi mortuus et mihi uictor, 
31.192	ut mors peccati sit mihi uita dei. 
31.193	denique seruatum iam de cruce duxit aperto 
31.194	limite latronem, qua pa.ra.disus adest, 
31.195	munere quo signum dedit et peccata piare 
31.196	et nemoris uetiti uincere saepta fide. 
31.197	talibus exemplis, tanto sponsore salutis 
31.198	erectos laetis uertere maesta decet. 
31.199	pellamus querulos ingrato corde dolores 
31.200	et redeant tersis lumina pura oculis. 
31.201	credamus Christo, quod in ipso uidimus, isdem 
31.202	nos quibus occidimus surgere corporibus, 
31.203	inde superfusa diuini ueste decoris 
31.204	sumere mutatos angelicam speciem. 
31.205	quod si tanta animis nox caligantibus obstat 
31.206	et piger obtunso corpore sensus hebet, 
31.207	ut, quia corporeis oculis diuina teguntur, 
31.208	nullam dicatis scripta tenere fidem: 
31.209	sed doceat Paulus quia non aeterna uidentur, 
31.210	aeterna humanis abdita sunt oculis. 
31.211	insipiens, terrena uide, caelestia crede, 
31.212	obtutu mundum conspice, mente deum. 
31.213	hinc pretiosa fides; nam sicut gratia iam non 
31.214	gratia, si meritis adtribuatur, erit,. 
31.215	sic et nulla fides nisi quae quod non uidet illud 
31.216	credit et aeternam spe duce rem sequitur. 
31.217	mortales miseri, querulum genus, impia tandem 
31.218	pectora mollitis mentibus exuite. 
31.219	heu! quonam, precor, usque grani mendacia corde 
31.220	quaeritis et uani lubrica diligitis? 
31.221	commutate uias, dirumpite uincula mortis 
31.222	et date praedulci libera colla iugo. 
31.223	sumite diuinas pro libertate catenas, 
31.224	crimine quae soluunt et pietate ligant. 
31.225	qui sequeris tenebras, in aperto lucis oberras, 
31.226	et qui nocte uides, lumine caecus agis. 
31.227	ergo oculos mentis Christo reseremus et aures, 
31.228	ut mens peccato clausa deo pateat. 
31.229	namque et corporeis sua iam promissa reuelat 
31.230	uisibus et claris monstrat operta deus. 
31.231	cuncta resurgendi faciem meditantur in omni 
31.232	corpore et in terris germina et astra polo. 
31.233	noctes atque dies, ortus obitusque uicissim 
31.234	alternant; morior nocte, resurgo die. 
31.235	dormio corporeae sopitus imagine mortis, 
31.236	excitor a somno sicut ab interitu. 
31.237	quid sata, quid frondes nemorum, quid tempora? nempe 
31.238	legibus his obeunt omnia uel redeunt. 
31.239	uere resurgenti cunctis noua rebus imago 
31.240	post hiemis mortem uiuificata redit. 
31.241	quod semel est facturus homo, cui subdita mundi 
31.242	corpora, sub caelo cuncta frequenter agunt. 
31.243	sed quaerunt quonam reparetur mortuus omnis 
31.244	corpore quoue modo fiat homo ex cinere. 
31.245	si non sufficiunt sacris signata prophetis, 
31.246	muta fidem clamant, credite conspicuis. 
31.247	cernite nulla suis emergere semina campis, 
31.248	ni prius intereant tabe soluta putri. 
31.249	nuda seris, uestita legis; iacis arida grana 
31.250	atque eadem fructu multiplicata metis. 
31.251	o peruersa fides et diffidentia nobis, 
31.252	credere nos terris et dubitare deo! 
31.253	et certe nil terra mihi spondere nec ausa est 
31.254	nec potuit; quin et saepe fefellit ager 
31.255	uix commissa sibi reddens sata; nec tamen illi 
31.256	credere deceptus spem segetis dubito, 
31.257	nec piget incertis certum sudare laborem 
31.258	fructibus et nudo credere nuda solo. 
31.259	quod si terra potest corruptum reddere semen, 
31.260	quod tamen aeterni lege facit domini, 
31.261	difficile omnipotentis opus fore creditur, ut nos 
31.262	ex nihilo factos ex aliquo reparet? 
31.263	nullus eram, et faciente deo sum natus ut essem; 
31.264	nunc iam de proprio semine rursus ero. 
31.265	nam licet in tenuem redigantur et ossa fauillam, 
31.266	corporis integri semina puluis habet, 
31.267	cumque etiam cineres uacuatis terra sepulchris 
31.268	cognato inmixtos caespite sorbuerit, 
31.269	tunc quoque corporeis hominum uanescere uisos 
31.270	luminibus solidos continet omnipotens, 
31.271	inque die magno, quae nunc absumpta putamus 
31.272	corpora, cernemus surgere tota deo, 
31.273	nulla cui natura perit, quia quicquid ubique est 
31.274	omne creatoris clauditur in gremio. 
31.275	quos aqua fluminibus pelagoque et piscibus hausit, 
31.276	quos uolucres et quos diripuere ferae, 
31.277	cunctos terra deo debet, quia quos aqua mersit 
31.278	litore uel fundo strata recepit humus, 
31.279	quae licet una, tamen non uno sumpta sepulchro, 
31.280	sparsa locis laceri funeris ossa tegit, 
31.281	et quia consumptus simul et consumptor in uno 
31.282	telluris gremio morte ferente cadunt, 
31.283	siue per egeriem, qua sese animalia purgant, 
31.284	reddunt digestis membra uorata cibis, 
31.285	humanum corpus transfunditur ex alieno 
31.286	corpore nec perdit uim proprii generis. 
31.287	sed licet e membris in humum transmissa ferinis 
31.288	membra hominum uiuo semine salua manent, 
31.289	et moriente fera, cui forte cadaueris esca 
31.290	humani fuerit, diuiditur ratio. 
31.291	namque animal rationis homo est, ideoque et in ipso 
31.292	rex aliis praestat corpore corporibus, 
31.293	unde licet possit mutis animalibus idem 
31.294	praeda dari, tamen his sorte coire negat. 
31.295	sola resurgendi caro perceptura uigorem, 
31.296	quae rationalis uas animae fuerit, 
31.297	ut reducem terris animam conpage refecta 
31.298	iam non lapsuro tegmine suscipiat, 
31.299	et uelut hic omni mens et caro iungitur actu, 
31.300	sic et in aeternam sint sociata diem, 
31.301	ut carpant socio gestorum praemia fructu, 
31.302	consortes meriti luce uel igne loci. 
31.303	propterea quamuis nos et spirantia cuncta 
31.304	unam sortiti corpore materiem, 
31.305	non tamen in uacuum reuocamur morte soluti, 
31.306	exsortes animae carnis ab occiduo; 
31.307	sed clangente tuba reddentibus undique terris 
31.308	nostra ex arcanis corpora seminibus, 
31.309	corpore mente anima rursum in sua foedera nexis 
31.310	integri dominum sistimur ante deum. 
31.311	si dubitas cineres in corpora posse recogi 
31.312	et fieri reduces in sua uasa animas, 
31.313	Ezechiel tibi testis erit, cui prodita dudum 
31.314	tota resurgendi per dominum facies. 
31.315	illic aspicies toto uiuiscere campo 
31.316	arentes ueterum reliquias hominum 
31.317	ossaque porrectum late dispersa per agrum 
31.318	ultro ad conpages currere iussa suas 
31.319	atque medullatis penetralibus edere neruos 
31.320	moxque supernata ducere carne cutem 
31.321	et dicto citius perfectis ordine membris 
31.322	puluere de ueteri stare nouos homines. 
31.323	ac ne forte, sacri quod fert manifesta prophetae 
31.324	uisio, sopiti somnia uana putes, 
31.325	maiorem super his et plenum suscipe testem; 
31.326	ipse prophetarum nam loquitur dominus: 
31.327	uita ego sum; qui me credet, nec morte peremptus, 
31.328	consorti mecum luce beatus aget. 
31.329	denique quod uerbo dixit uirtnte probauit, 
31.330	ipse suum reuocans ei abysis hominem, 
31.331	tempore quamquam illo non tantum in corpore Christus 
31.332	signa suo dederit, cum cruce uictor obit. 
31.333	namque ut concussis patefecit tartara terris 
31.334	et uinctum inferno carcere soluit Adam, 
31.335	fissa resurgentes ruperunt saxa sepulti, 
31.336	et nouus in sancta floruit urbe tholus. 
31.337	uiderunt multi ueterum renouata piorum 
31.338	corpora descensu uiuificata dei. 
31.339	tunc etiam refugo caecatus lumine mundus 
31.340	aeterna timuit nocte piare nefas. 
31.341	tunc et discisso nudata altaria uelo 
31.342	amisere sacri religionem adyti, 
31.343	ut monstraretur uacuandum numine templum 
31.344	et fore ab hostili sancta profana manu, 
31.345	quod duce Romano docuit post exitus ingens 
31.346	euersis templo ciuibus urbe sacris. 
31.347	fas etenim, ut Iudaea, cui suus hostia Christus 
31.348	non erat et per quam uictima Christus erat, 
31.349	sede locoque simul ueterum uiduata sacrorum, 
31.350	infitiata fidem, perderet omne sacrum. 
31.351	finis enim legis Christus, quia lege fideli 
31.352	praedictus legi lex ueniendo fuit, 
31.353	praescribens ueteri finem legemque fidei, 
31.354	legem prophetae gentibus instituens. 
31.355	unde magister ait: uetera effluxere peractis 
31.356	temporibus, subeunt omnia ubique nona. 
31.357	iamque renelata facie speculamur apertum 
31.358	in Christo propriae lucis honore deum. 
31.359	et puto quod scissi in templo mysteria ueli 
31.360	id quoque signarint, gratia quod tribuit. 
31.361	nam ueluti rupto patuere sacraria uelo, 
31.362	sic reserat nobis legis operta fides. 
31.363	inde sub antiquo legitur uelamine Moyses 
31.364	Iudaeis nebula cordis opertus adhuc, 
31.365	quam de luminibus mentis mihi creditus aufert 
31.366	Christus, adumbratas discutiens species 
31.367	seque docens prisca uelatum legis in umbra 
31.368	iamque reuelatum corporis in facie, 
31.369	qualem praemissi cecinerunt adfore uates, 
31.370	qualis apostolicis coram oculis patuit, 
31.371	qualem et Iudaei non perspexere uidentes 
31.372	mentibus obtunsis impietate sua, 
31.373	et qualem, quamuis non uisum in corpore nobis, 
31.374	credendo interno lumine conspicimus. 
31.375	nam quod ueridici sese uidisse magistri 
31.376	et palpasse docent, tango fide et uideo. 
31.377	et cunctis credendo patet cognoscere Christum 
31.378	impia caecantem pectora perfidiae 
31.379	fundentemque suam per corda fidelia lucem, 
31.380	ut placitas habitet clarificetque animas. 
31.381	ergo, mei fratres, mea cura, meum cor, in ista 
31.382	maerentes animos laetificate fide. 
31.383	pellite tristitiam dociles pietate fideli 
31.384	fidentesque deo laetitiam induite. 
31.385	illos infelix luctus decet et dolor amens, 
31.386	nulla quibus superest spes, quia nulla fides, 
31.387	et quibus omne bonum est hoc tantum uiuere saeclo, 
31.388	desperare deo, fidere corporeis. 
31.389	illis internus stupor insolabile pectus 
31.390	desertis uero sensibus obsideat, 
31.391	quos infida deo mens abdicat et quibus exsors. 
31.392	a Christo infernas sors cadit in tenebras. 
31.393	nobis ore dei solator apostolus adsit, 
31.394	nos euangelio Christus amans doceat; 
31.395	nos exempla patrum simul et praeconia uatum, 
31.396	nos liber historiae firmet apostolicae, 
31.397	in qua corporeum remeare ad sidera Christum 
31.398	cernimus et gremio nubis in astra uehi, 
31.399	et talem e caelis reducem sperare iubemur, 
31.400	ad caelos qualem uidimus ire patri. 
31.401	huius in aduentum modo pendent omnia rerum, 
31.402	omnis in hunc regem spesque fidesque inhiat. 
31.403	iamque propinquantem supremo tempore finem 
31.404	inmutanda nonis saecula parturiunt. 
31.405	omnes uera monent sacris oracula libris 
31.406	credere praedictis seque parare deo. 
31.407	festinate, precor, dum copia panditur istic 
31.408	procurare bonis praeque cauere malis. 
31.409	uertite peruersas conuerso pectore curas, 
31.410	monstrat flere fides utilibus lacrimis. 
31.411	peccatum lugere iuuat contractaque culpis 
31.412	uulnera profusis fletibus abluere, 
31.413	qualibus ille suum stratum omni nocte rigabat 
31.414	multa gemens Dauid, corde potens humili. 
31.415	si cinerem ut panem ille deo dilectus edebat 
31.416	et sua miscebat pocula cum lacrimis, 
31.417	quid facere, heu! misero mihi conpetit? unde piabor? 
31.418	unde satisfaciam? quanam ope saluus ero? 
31.419	pumiceum cor eget lacrimis, cinis horret ad escam, 
31.420	deliciaeque iuuant esuriente anima. 
31.421	quis mihi suggereret lacrimarum ad flumina fontem, 
31.422	quo mea deflerem facta meosque dies? 
31.423	nam mihi pro meritis actae per crimina uitae 
31.424	ingentes plagas flumine flere opus est. 
31.425	rumpe mei lapidem cordis, saluator Iesus, 
31.426	ut mollita pio uiscera fonte fluant; 
31.427	tu, precor, o fons Christe, meis innascere fibris, 
31.428	ut mihi uiua tuae uena resultet aquae. 
31.429	nam tu fons, quo uita fluit, quo gratia manat, 
31.430	quo lux omnigenas funditur in populos. 
31.431	qui te, Christe, bibent, dulci torrente refecti 
31.432	non sitient ultra, sed tamen et sitient. 
31.433	nam quos diuini satiarit copia uerbi, 
31.434	hos dulcedo magis pota sitire facit. 
31.435	te, domine, ergo, deus, panem fontemque salutis 
31.436	semper et esuriant et sitiant animae. 
31.437	non ieiuna fames, sed nec sitis arida uitam 
31.438	consumet, si te mens edat atque bibat. 
31.439	iugifluus semper biberis turbamque sitimque 
31.440	potantum exhaustus largior exuperas. 
31.441	totus enim dulcedo, deus, dilectio, Christe, es, 
31.442	inde replere magis quam satiare potes. 
31.443	et desideriis semper sitiendus auaris 
31.444	influis exciperis, nec saturatur amor, 
31.445	atque ita perficitur pietas, sine fine ut ameris, 
31.446	Christe, tuis uitam qui sine fine dabis. 
31.447	da mihi nunc lugere, deus, fletuque salubri 
31.448	praeserere aeternae semina laetitiae; 
31.449	hoc, precor, hoc potius maneat mihi luctus in aeuo, 
31.450	in quo quicquid adest per breue transit iter. 
31.451	ite procul, laeti, flentum consortia malo, 
31.452	ut breuibus lacrimis gaudia longa metam. 
31.453	si modo lugentem grauis hirto tegmine saccus 
31.454	caprigenum saetis, dum tegit, et stimulet, 
31.455	tunc patre placato meriti reddetur honoris 
31.456	anulus, et cinget me stola laetitiae; 
31.457	tunc mihi iure pater uitulum mactabit opimum, 
31.458	si modo ieiunus iustitiam esuriam. 
31.459	malo famem panis quam sancti ducere uerbi; 
31.460	nolo domum uini, lucis aquam sitio; 
31.461	hic cruciet me dira fames, hic turpis egestas 
31.462	contractum pannis tristibus obsideat, 
31.463	hic licet ante suas diues me transeat aedes, 
31.464	spernens uel micis me saturare suis. 
31.465	nolo mihi Tyrio modo Serica murice uestis 
31.466	ardeat, arsuri corporis inuidia, 
31.467	ne post purpureos me flamma perennis amictus 
31.468	ambiat et pretium uestis in igne luam. 
31.469	hic potius miseri iaceamus in aggere foedo 
31.470	stercoris et lambant ulcera nostra canes, 
31.471	ut placida tristem post uitam morte solutos 
31.472	mitis ad occursus angelus excipiat 
31.473	et patriarcharum sinibus deponat ouantes, 
31.474	unde gehenna procul saeuit hiante chao. 
31.475	non commenta loquor natum terrentia paruos, 
31.476	latrantem in foribus per tria rostra canem 
31.477	terrentemque umbras tristi squalore Charontem, 
31.478	uipereis saeuas crinibus Eumenidas, 
31.479	aeternam, Tityon, funesti uulturis escam 
31.480	arentemque siti Tantalon inter aquas, 
31.481	uoluentem sine fine rotam et reuolubile saxum, 
31.482	cassaque sudantum dolia Danaidum. 
31.483	haec inopes ueri uanis cecinere poetae, 
31.484	qui Christum ueri non tenuere caput. 
31.485	at nos uera deus docuit, sator ipse suorum 
31.486	enarrans nobis omnia uera operum. 
31.487	disce euangelio loca pauperis et loca ditis: 
31.488	pauper in Abraham, diues in igne iacet. 
31.489	iustitia mutante uices qui fleuerat istic 
31.490	gaudet ibi, et pleno paupere diues eget. 
31.491	iste bona requie fruitur, gemit ignibus ille, 
31.492	diues opum poenas, pauper opes recipit. 
31.493	mendicat diues modicum de paupere rorem, 
31.494	quem mendicantem spreuerat in superis. 
31.495	inde in eum ardentem nec parua e pauperis imo 
31.496	stillauit digito gutta refrigerii, 
31.497	de magnis quoniam dapibus nec mica referto 
31.498	esurientis in os pauperis exciderat. 
31.499	his monitis sanctam discamus uiuere Christo 
31.500	iustitiam et partem ponere pauperibus. 
31.501	tu, cui sordet inops, qui uiso horrescis egeno 
31.502	occursumque pii subplicis omen habes, 
31.503	qui te miraris pretiosa ueste nitentem 
31.504	nec sordere uides interiore habitu, 
31.505	omnia mente geris, quae corpore pauperis horres, 
31.506	sordidior pannis diues et ulceribus; 
31.507	contemnis caecum, leprosum tangere uitas, 
31.508	diues auare, lepram diligis ipse tuam. 
31.509	ille oculis hominum miser est et debilis; at tu 
31.510	turpis es ante deum debilitate animae. 
31.511	inprobe, consortem naturae spernis egentem 
31.512	et facis exsortem partis auaritia. 
31.513	quicquid, inique, tibi nullo supereffluit usu, 
31.514	quod fosso abstrudis caespite, pars inopum est. 
31.515	cur aliena tenes, qua spe linquenda retentas, 
31.516	nec retributa suis nec potiunda tibi? 
31.517	tu, cui sordet inops, qui nomine diuitis excors 
31.518	triste leuas crispa fronte supercilium, 
31.519	nec dignaris eos homines uel nomine fari, 
31.520	quos simili luxu non fluitare uides, 
31.521	filius ille dei qua uenerit aspice forma, 
31.522	qui cum esset diues, pauper in orbe fuit. 
31.523	et ueniens non alta deus, sed uilia mundi 
31.524	legit, ut infirmis fortia destrueret. 
31.525	non iam diuitiis diues nec robore fortis 
31.526	nec sapiens magno gaudeat ingenio. 
31.527	nemo ope confidat propria aut de se sibi plaudat, 
31.528	cum sata uel data sint omnia fonte deo. 
31.529	perfugium Christus personaque factus egentum, 
31.530	diuitibus pudor est, gloria pauperibus. 
31.531	huius in ambrosios auidi curramus odores, 
31.532	ut procul a nobis mortis odor fugiat. 
31.533	quis mihi det pretiosum alabastro fundere nardum 
31.534	et domini sacros flendo lauare pedes? 
31.535	uos, precor, o mea cura, piis operam date curis 
31.536	uosque date inmenso coniuge mente deo. 
31.537	tempus adest, prope iam dominus; properate parari 
31.538	regis ad occursum, dum breuis hora patet. 
31.539	utimini uestris opibus pietate benigna 
31.540	radicemque mali uellite pectoribus. 
31.541	corde inopum uestrae pretium concludite uitae 
31.542	et capita expensis ungite uestra piis. 
31.543	castaque lambentes domini uestigia Christi, 
31.544	detergete comis ambo, lauate oculis. 
31.545	si desiderium est Celsi sine fine fruendi, 
31.546	sic agite, ut uobis aula eadem pateat. 
31.547	nam quem sancta fides et nescia criminis aetas 
31.548	et pia mens casto corpore continuit, 
31.549	certa fides illa superum regione potiri, 
31.550	ignea qua sanctos protegit ara dei. 
31.551	nolumus ergo, boni fratres, de pignore nostro 
31.552	uos ita tristari tamquam homines uacuos; 
31.553	nam si certe fides nobis quia Christus Iesus 
31.554	mortuus est et nunc uiuit in arce dei, 
31.555	sic et eos, quicumque fide uiuente quiescunt, 
31.556	adducet Christo cum remeante pater. 
31.557	hoc etenim in uerbo domini docet ille magister, 
31.558	quo duce sidereas nitimur ire uias, 
31.559	quod quibus in Christo fuerit modo uita peracta, 
31.560	isdem cum Christo uita perennis erit. 
31.561	cumque tuba signum domini aduentantis ab alta 
31.562	sede patris princeps angelus ediderit, 
31.563	primi qui in Christo mortes obiere resurgent, 
31.564	dignati occursum nubibus ire deo. 
31.565	cumque omnes in qua uixerunt carne reuiuent, 
31.566	non omnes uerso corpore lumen erunt. 
31.567	namque resurgemus, sed non mutabimur omnes; 
31.568	hoc discrimen erit gentibus ante deum. 
31.569	incorrupta profanorum quoque corpora surgent 
31.570	a tumulis, longo pabula supplicio. 
31.571	uita erit his sine fine mori et mors uiuere poenis 
31.572	et durante suas pascere carne cruces. 
31.573	ipse suos proprio peccator corpore gignet 
31.574	carnifices et erit uermibus esca suis. 
31.575	at quos caelesti pietas euexerit actu, 
31.576	participata gerent stemmata rege deo 
31.577	uestitique suum diuino lumine corpus 
31.578	conformes Christo semper agent domino. 
31.579	quod cum ita sit, capite ex istis solacia uerbis 
31.580	et fidos ueri spe recreate animos; 
31.581	et pignus commune superno in lumine Celsum 
31.582	credite uiuorum lacte fauisque frui. 
31.583	aut illum gremio exceptum fouet almus Abraham 
31.584	et blandus digiti rore Eleazar alit, 
31.585	aut cum Bethlaeis infantibus in paradiso, 
31.586	quos malus Herodes perculit inuidia, 
31.587	inter odoratum ludit nemus atque coronas 
31.588	texit honorandis praemia martyribus. 
31.589	talibus inmixtus regem comitabitur agnum 
31.590	uirgineis infans additus agminibus. 
31.591	/ Celse, beatorum castae puer incola terrae, 
31.592	Celse, dolor patribus, gloria, Celse, patrum, 
31.593	Celse, amor et desiderium lumenque tuorum, 
31.594	Celse, breuis nobis gratia, longa tibi. 
31.595	sed tamen et nobis poterit tua gratia longum 
31.596	uiuere, si nostri sis memor ad dominum. 
31.597	namque in te parui meritis ingentibus aeui 
31.598	tempore uita breuis, sed pietate potens. 
31.599	talium enim infantum caeli regnum esse probatur, 
31.600	qualis eras aeuo mente fideque puer, 
31.601	qualis et ille fuit noster, tuus ille beati 
31.602	nominis, accitus tempore quo datus est, 
31.603	exoptata diu soboles nec praestita nobis 
31.604	gaudere indignis posteritate pia; 
31.605	credimus aeternis illum tibi, Celse, uirectis 
31.606	laetitiae et uitae ludere participem, 
31.607	quem Conplutensi mandauimus urbe propinquis 
31.608	coniunctum tumuli foedere martyribus, 
31.609	ut de uicino sanctorum sanguine ducat, 
31.610	quo nostras illo spargat in igne animas. 
31.611	forte etenim nobis quoque peccatoribus olim 
31.612	sanguinis haec nostri guttula lumen erit. 
31.613	f Celse, iuua fratrem socia pietate laborans, 
31.614	ut uestra nobis sit locus in requie. 
31.615	uiuite participes, aeternum uiuite, fratres, 
31.616	et laetos dignum par habitate locos, 
31.617	innocuisque, pares, meritis peccata parentum, 
31.618	infantes, castis uincite suffragiis. 
31.619	quot tibi, Celse, annis, totidem illi uita diebus . 
31.620	hausta; sed ille minor, qua prior, est senior. 
31.621	nam minor est, in quo uixit minus; attamen idem 
31.622	qua prior abscessit, nunc ibi te senior. 
31.623	Celse, tuo cum fratre tuis, quibus addimur, adsta; 
31.624	nam tua de patrio sanguine uena sumus. 
31.625	cum patre Pneumatio simul et cum matre Fideli 
31.626	dic et Paulinum Therasiamque tuos, 
31.627	ut precibus commune tuis miserante habeamus 
31.628	praesidium Christo nos quoque, Celse, tui. 
31.629	sed tamen et nobis superest operam dare, qua te 
31.630	possimus simili simplicitate sequi. 
31.631	tum nostro socii poterimus uiuere Celso, 
31.632	dulcis et aeternum pignoris esse patres. 
32.1	Discussi, fateor, sectas, Antonius, omnes; 
32.2	plurima quaesiui, per singula quaeque cucurri, 
32.3	sed nihil inueni melius quam credere Christo. 
32.4	haec ego disposui leni describere uersu, 
32.5	et ne displiceat quod talia carmina pango, 
32.6	Dauid ipse deum modulata uoce rogauit, 
32.7	quo nos exemplo pro magnis parua canemus, 
32.8	dicentes quae sunt fugienda sequenda colenda, 
32.9	cum tamen in cunctis et res et causa probetur. 
32.10	Iudaicum primo populum nec gratia mouit 
32.11	mira dei; nam tum Pharaoni ereptus iniquo 
32.12	et mare transgressus pedibus lucente columna, 
32.13	cum duce qui mergi infestos uidit equestres 
32.14	et cui desertis nihil umquam defuit agris, 
32.15	Manna cui e caelo et fons de rupe cucurrit, 
32.16	post haec ipse deum praestantem tanta negauit, 
32.17	dumque aliud numen dementi pectore quaerit, 
32.18	ignibus incensis quod misit perdidit aurum. 
32.19	, par quoque paganus; lapides quos sculpit adorat 
32.20	et facit ipse sibi quod debeat ipse timere. 
32.21	tum simulacra colit quae sic ex aere figurat, 
32.22	ut, quando libitum est, mittat confracta monetae 
32.23	aut magis in species conuertat saepe pudendas. 
32.24	hinc miseras mactat pecudes mentesque deorum, 
32.25	quos putat irasci, calido in pulmone requirit 
32.26	atque hominis uitam pecoris de morte precatur. 
32.27	quid petit ignosci ueniam qui sanguine poscit? 
32.28	illud enim quale est, quam stultum quamue notandum! 
32.29	cum deus omnipotens hominem formauerit olim, 
32.30	audet homo formare deum; ne crimina desint, 
32.31	hunc etiam uendit, dominum sibi comparat emptor. 
32.32	philosophos credam quicquam rationis habere, 
32.33	qui ratione carent, quibus est sapientia uana? 
32.34	sunt Cynici canibus similes, quod nomine produnt; 
32.35	sunt et sectantes incerti dogma Platonis, 
32.36	quos quaesita diu animae substantia turbat, 
32.37	tractantes semper nec definire ualentes, 
32.38	unde Platonis amant de anima describere librum, 
32.39	qui praeter titulum nil certi continet intus. 
32.40	sunt etiam Physici naturae nomine dicti, 
32.41	quos antiqua iuuat rudis atque incondita uita. 
32.42	namque unus baculum quondam et uas fictile portans, 
32.43	utile quod solum solumque putaret habendum, 
32.44	illud ut auxilii, hoc esset causa bibendi, 
32.45	cum stare agricolam manibusque haurire supinis 
32.46	potandas uidisset aquas, uas fictile fregit, 
32.47	quo procul abiecto remouenda superflua dixit. 
32.48	rusticus hunc docuit quod spernere posset et istud. 
32.49	hi neque uina bibunt nec uictu panis aluntur 
32.50	nec lecto recubant nec frigora uestibus arcent 
32.51	ingratique deo quae praestitit ille recusant. 
32.52	quid dicam diuersa sacra et dis atque deabus 
32.53	condita templa. loquar quae sint Capitolia primum: 
32.54	his deus (est) uxorque dei, ipsamque sororem 
32.55	esse uolunt, quam Vergilius notat auctor eorum 
32.56	dicendo et soror et coniunx. plus de Ioue fertur 
32.57	et natam stuprasse suam fratrique dedisse, 
32.58	utque alias caperet, propriam uariasse figuram: 
32.59	nunc serpens, nunc taurus erat, nunc cygnus et arbor 
32.60	seque inmutando qualis fuit indicat ipse; 
32.61	plus aliena sibi quam propria forma placebat. 
32.62	turpius his aquilam finxit puerique nefandos 
32.63	uenit in amplexus. quid dicit turba colentum? 
32.64	aut neget esse Iouem aut fateatur dedecus istud. 
32.65	nomen habet certe quod nec ratione probetur. 
32.66	sacra Ioui faciunt et Iuppiter optime\' dicunt 
32.67	huncque rogant, et Iane pater\' primo ordine ponunt. 
32.68	rex fuit hic Ianus proprio qui nomine fecit 
32.69	Ianiculum, prudens homo, qui cum multa futura 
32.70	* * * * * * * * * * * * * * 
32.71	posset respicere, (et) duplici hunc pinxere figura 
32.72	et Ianum geminum ueteres dixere Latini. 
32.73	hic quia nauigio Ausonias aduenit ad oras, 
32.74	nummus huic primum tali est excussus honore, 
32.75	ut pars una caput, pars sculperet altera nauem; 
32.76	cuius nunc memores quaecumque nomismata signant, 
32.77	ex ueteri facto capita\' haec et nauia\' dicunt. 
32.78	de Ioue quid sperant, (ut) qui est a rege secundus 
32.79	quique sacrificiis apponitur ore precantum? 
32.80	hic habet et matrem captam pastoris amore; 
32.81	nam prior est pastor quam Iuppiter aut Iouis ipse; 
32.82	sed Melius pastor, castum seruare pudorem 
32.83	qui uoluit spreuitque deam, cui saeua uiriles 
32.84	abscidit partes, ne quando tangeret ille 
32.85	alterius thalamum, qui uoluit eius adire. 
32.86	hoc tamen, hoc egit sententia iusta deorum, 
32.87	ne fieret coniunx qui non est factus adulter? 
32.88	nunc quoque semiuiri mysteria turpia plangunt 
32.89	nec desunt homines, quos haec contagia uertant, 
32.90	intus et arcanum quiddam quasi maius adorant 
32.91	idque uocant sanctum, quo si uelit ire pudicus, 
32.92	iste profanus erit. sic artior ipse sacerdos 
32.93	femineos uitat coitus patiturque uiriles. 
32.94	o mens caeca uirum! de sacris semper eorum 
32.95	scaena mouet risus, nec ab hoc errore recedunt. 
32.96	Saturnum perhibent Iouis esse patrem huncque uorasse 
32.97	natos ante suos et mox e uentre nefandas 
32.98	euomuisse dapes, sed postea coniugis arte 
32.99	pro Ioue suppositum mersisse in uiscera saxum, 
32.100	quod nisi fecisset, consumptus Iuppiter esset. 
32.101	huncque Cronon dicunt ficteque Chronon, quia tempus 
32.102	quae creat absumit rursusque absumpta promittit. 
32.103	cur tamen oblique nomen pro tempore fingunt? 
32.104	hunc etiam, quod saepe sibi de prole timebat, 
32.105	ab Ioue deiectum caelo latuisse per agros 
32.106	Italiae Latiumque ideo tunc esse uocatum. 
32.107	magnus uterque deus! terris est abditus alter, 
32.108	alter non potuit terrarum scire latebras. 
32.109	hinc Latiare malum prisci statuere Quirites, 
32.110	ut mactatus homo nomen satiaret inane. 
32.111	quae nox est animi, quae sunt inprouida corda! 
32.112	quod colitur nihil est (et) sacra cruenta geruntur. 
32.113	quid quod et Inuictum spelaea sub atra recondunt 
32.114	quemque tegunt tenebris audent hunc dicere Solem? 
32.115	quis colat occulte lucem sidusque supernum 
32.116	celet in infernis nisi rerum causa malarum? 
32.117	quid quod et Isiaca sistrumque caputque caninum 
32.118	non magis abscondunt, sed per loca publica ponunt? 
32.119	nescio quid certe quaerunt gaudentque repertum 
32.120	rursus et amittunt quod rursus quaerere possint. 
32.121	quis ferat hoc sapiens illos quasi claudere solem, 
32.122	hos proferre palam propriorum monstra deorum? 
32.123	qui Serapis meruit, qui sic laceratur ab ipsis 
32.124	per uarios turpesque locos? hic denique semper 
32.125	fit fera fitque canis, fit putre cadauer aselli, 
32.126	fit homo nunc pannis, nunc corpore languidus aegro. 
32.127	talia dum faciunt, nihil hunc sentire fatentur. 
32.128	quid loquar et Vestam, quam se negat ipse sacerdos 
32.129	scire quid est? imisque tamen penetralibus intus 
32.130	semper inextinctus seruari fingitur ignis. 
32.131	cur dea, non deus est? cur ignis femina fertur? 
32.132	ista quidem mulier, sicut commendat Hyginus, 
32.133	stamine prima nouo uestem contexuit olim. 
32.134	nomine de proprio dictam, quam tradidit ipsa 
32.135	Vulcano, qui tunc illi monstrarat opertos 
32.136	custodire focos; hic rursum munere laetus 
32.137	obtulit hanc Soli, per quem deprehenderat ante 
32.138	Martis adulterium; nunc omnis credula turba 
32.139	suspendunt Soli per Vulcanalia uestes. 
32.140	utque notent Venerem, tunc et portatur Adonis; 
32.141	stercora tunc mittunt, ipsum pro stercore iactant. 
32.142	omnia si quaeras, magis et ridenda uidentur. 
32.143	additur hic aliud: Vestae quas uirgines aiunt 
32.144	quinquennis epulas audio portare draconi, 
32.145	qui tamen aut non est aut si est diabolus ipse est, 
32.146	humano generi contrarius antea suasor, 
32.147	et uenerantur eum, qui nunc in nomine Christi 
32.148	et tremit et pendet suaque omnia facta fatetur. 
32.149	quae mens est hominum, ut pro ueris falsa loquantur, 
32.150	qui linquenda colunt contraque colenda relinquunt! 
32.151	iam sat erit nobis uanos narrare timores. 
32.152	haec ego cuncta prius, clarum quam lumen adeptus, 
32.153	meque diu incertum et tot tempestatibus actum 
32.154	sancta salutari suscepit eclesia portu 
32.155	postque uagos fluctus tranquilla sede locauit, 
32.156	ut mihi iam liceat detersa nube malorum 
32.157	tempore promisso lucem sperare serenam. 
32.158	iam prior illa salus, quam perdidit immemor Adam 
32.159	tunc uento suadente malo, nunc remige Christo 
32.160	eruta de scopulis semper mansura resurget. 
32.161	rector enim noster sic undique cuncta gubernat, 
32.162	ut modo qui nobis errorem mentis ademit 
32.163	hic meliore uia paradisi limina pandat. 
32.164	felix nostra fides uni certoque dicata. 
32.165	unus enim deus est, substantia filius una 
32.166	unus, in utroque est unus uigor, una potestas. 
32.167	namque dei uerbum patrio de pectore Christus 
32.168	emicuit semperque fuit, qui non quasi natus, 
32.169	ore sed egressus chaos illud inane remouit 
32.170	et tulit informem contextae noctis hiatum 
32.171	distribuitque locis mare terras aera caelum 
32.172	hisque dedit geminam pulsa caligine lucem. 
32.173	ast ubi cuncta nouum stupuerunt surgere solem, 
32.174	quattuor haec auxit uariis exordia rebus: 
32.175	sunt homines terris, sunt addita sidera caelo, 
32.176	(aere) pendet auis, liquido natat aequore piscis. 
32.177	sic elementa suis decorauit singula formis; 
32.178	nexuit haec diuersa licet discretaque iunxit 
32.179	iunctaque discreuit, quae nunc diuisa cohaerent. 
32.180	claudit enim Oceanus terram, mare clauditur ipsa, 
32.181	axe sub aetherio medius concluditur aer. 
32.182	hoc etiam caelum quod nos sublime uidemus 
32.183	sex aliis infra est spatio surgentibus aequo, 
32.184	postque thronos septem, post tot caelestia regna 
32.185	cetera pars omnis, quae cunctis eminet ultra, 
32.186	quae super excedit, quae passim tendit in altum, 
32.187	quae sine fine patet, quam nec mens colligit ulla, 
32.188	lucis inaccessae domus est sedesque potentis 
32.189	sancta dei, unde procul quae fecit subdita cernit. 
32.190	omnia sic constant, dum spiritus omnia cingit. 
32.191	haec itidem, quorum nobis conceditur usus, 
32.192	quae polus inferior magno complectitur orbe, 
32.193	cuncta licet distent, una cum pace tenentur, 
32.194	denique nomen habent unum, sunt omnia mundus. 
32.195	hunc etiam Graeci cosmon dixere priores; 
32.196	hinc ita conpositum distinguens utraque lingua 
32.197	cosmon ab ornatu, mundum de lumine dixit. 
32.198	nam qua sol nitet, hoc totum sordebat in umbra, 
32.199	et manet exemplum, quotiens nox omnia foedat, 
32.200	et docet ex tenebris quae sit data gratia lucis. 
32.201	tot bona qui fecit, qui sic operatus ubique est, 
32.202	hic dominus de corde dei, hic spiritus oris, 
32.203	sancti sermo patris, tantarum fabrica rerum. 
32.204	nec se paganus laudet, si qui idola uitat 
32.205	aut satis esse putat quod numine credat in uno. 
32.206	qui colit ille deum, qui uerbum non colit eius, 
32.207	qui non uirtutem simili ueneratur honore? 
32.208	quique inuisibilem inconprensibilemque fatetur 
32.209	esse deum, hic etiam Christum, si cogitet, idem 
32.210	inueniet, quoniam uerbum conprendere nemo, 
32.211	nemo uidere potest, opera eius sola uidentur. 
32.212	in patre natus enim, in nato pater omnia fecit 
32.213	et quicquid uirtute dedit pietate tuetur. 
32.214	sic fuit, est et erit uerus saluator in aeuum, 
32.215	qui tulit errores, qui fecit uera uideri 
32.216	placatoque patri pereuntem reddidit orbem. 
32.217	nec mirum si cuncta regit qui cuncta creauit, 
32.218	qui dedit ex nihilo totum lucique tenebras 
32.219	reppulit atque diem iussit succedere nocti 
32.220	quodque in carne fuit carnis peccata remittit; 
32.221	cernit enim fragilem faciles incurrere lapsus 
32.222	corripiensque tamen ueniam dabit omnibus unam, 
32.223	remque nouam dicam nec me dixisse pigebit, 
32.224	plusque pius quam iustus erit. si denique iustus 
32.225	esse uelit, nullus fugiet sine crimine poenam; 
32.226	iustus enim mala condemnat, pius omnia donat. 
32.227	hoc facit, ut rata sint uenturae munera uitae 
32.228	et quod culpa tulit rursum indulgentia reddat; 
32.229	quae si non fuerit plebi concessa roganti, 
32.230	tunc prope nullus erit delicto liber ab omni. 
32.231	quis poterit meritus promissa luce potiri? 
32.232	tangere tunc laetis caelorum regna licebit, 
32.233	tunc poterit mors ipsa mori, cum tempore toto 
32.234	uita perennis erit, qua tunc in sede beata 
32.235	nullus peccandi locus est, ubi nulla cupido est. 
32.236	gloria tanta manet populo seruata fideli. 
32.237	amplius hoc tribuit, maius dedit hoc quoque munus, 
32.238	quod peccatorem quem paenitet antea lapsum 
32.239	non facit in numero turbae peccantis haberi. 
32.240	quippe satis poena est, cui sit sua culpa dolori; 
32.241	supplicium proprium timor (est); tormenta reatus 
32.242	tam ueluti patitur qui se meruisse fatetur., 
32.243	quid poterit melius uel quid moderatius esse? 
32.244	iudicat inquirit castigat parcit honorat 
32.245	omnia qui uincit nec ab ipsa uincitur ira. 
32.246	quod de praesenti iam cernimus esse futurum; 
32.247	nam cum saepe minax horrentia nubila cogit 
32.248	et terrore pio rutilo nimis igne coruscat 
32.249	tristibus et pluuiis et nubibus intonat atris, 
32.250	omne genus timet interitum; sed uiua potestas 
32.251	desinit et pariter caelum mentesque serenat. 
32.252	hoc quoque tunc sperare iubet qui se modo cuncta 
32.253	perdere posse probat, sed perdere uelle recusat. 
32.254	sic iteranda salus uenturo ostenditur aeuo 
32.255	aeternique dei pietas aeterna manebit. 
33.1	0 uir beatus, cui remissa iniquitas 
33.2	nec imputata est pigra credendi mora, 
33.3	operum cui cassa contulit uitam fides! 
33.4	en iste, celsi quem sub auro culminis 
33.5	pictura neris exprimit miraculis, 
33.6	clarus superbo Veriorum nomine 
33.7	et consulari Baebianus sanguine 
33.8	ipse est potentis larga Christi gratia. 
33.9	prius iste captus uinculis mortalibus 
33.10	opes et inter saeculi pauper deo 
33.11	uitam paratis blandientem copiis 
33.12	mortalitatis immemor cucurrerat. 
33.13	ut se subactum fine mortalem uidet, 
33.14	fesso benignum quaerit aspectu deum. 
33.15	statimque Christum luminatus inuenit; 
33.16	ueniam precatur et sacerdotum pedes 
33.17	supplex adorat ipse culpator sui 
33.18	negansque dignum gratia dignum facit. 
33.19	uouetque uitam, (si) supersit, integram 
33.20	et obire gaudet, si renatus oppetat. 
33.21	Credidit oranti et sitientem flumina (uitae) 
33.22	praecinctus puro perfudit episcopus amne. 
33.23	quo peragente pios solito mox ordine ritus . 
33.24	et diuale sacrum libans et chrismate fragrans 
33.25	attonitum mira se maiestate fatetur; 
33.26	sed quis odor, quaerit, quem sentiat in sua labi 
33.27	pectora praedulci medicantem nectare fibras? 
33.28	sedula tunc coniunx Cwtrv de nomine Christi 
33.29	unguentum spirare docet, spondetque sacerdos 
33.30	et monet, ut longi spatium sibi postulet aeui. 
33.31	ille dei iam totus ad haec: satis hoc mihi donum, 
33.32	quo potior; nunc mors lucrum mihi uitaque Christus! 
33.33	ecce per aeternum terris data gratia Christum! 
33.34	hic est ille latro felix, qui fine sub ipsa 
33.35	confessus Christum meruit reus astra fidelis; 
33.36	hic donatus abit solida mercede diei, 
33.37	serus ab undecima iam mercennarius hora. 
33.38	ergo ut sanctifica nituit renouatus ab unda, 
33.39	ipse grauis artus in mollia fulcra refusus 
33.40	unanimam alloquitur recreato corde iugalem: 
33.41	Aetatis spatium lustra nouem mihi, 
33.42	annum uita super ducere coeperat, 
33.43	felix unanimo coniugio mihi, 
33.44	dulcis pigneribus clara et honoribus, 
33.45	et nunc mortificis eluta sordibus 
33.46	sancto fine pium transmeat in deum. 
33.47	haec ad uerba piis sedula fletibus 
33.48	coniunx, oret adhuc uiuere, supplicat. 
33.49	tunc ille: o mulier nescia quid petas, 
33.50	iam scis an ualeam uiuere tam pie, 
33.51	ut tanti maneam muneris integer? 
33.52	et quid uita iuuat, qua moritur salus? 
33.53	haec ut fortis ait, toruum oculis micans 
33.54	et caelum stupide suspiciens ait: 
33.55	flammantem uideo luminis ambitum, 
33.56	in quem nulla uenit femina circulum. 
33.57	o felix, cui adhuc corporeo datum 
33.58	aeterni speciem cernere saeculi, 
33.59	in quo conubiis nulla necessitas, 
33.60	sexus perpetuis corporibus perit! 
33.61	Rursus ut haec dixit, subita quasi morte solutus 
33.62	exanguem porrecta trahit per membra rigorem. 
33.63	at trepida et uisis exterrita talibus uxor 
33.64	soluitur in speciem leti, iam muta trementes 
33.65	tendit in ora manus membrisque intenta iacentis 
33.66	pendet in exanimum pallentior ipsa maritum. 
33.67	ipsa fidem mortis suadet mora; namque bis acto 
33.68	orbe duplex reuoluta dies, bis uespere clausa est, 
33.69	mortales oculos dum fallit mortis imago. 
33.70	ille autem angelicis manibus per nubila raptus 
33.71	liquerat hospitium repetendi corporis et tunc 
33.72	aetherii secreta poli sedesque beatas 
33.73	spectabat monstrante deo dignataque Christo 
33.74	mens pia, dum fletur terris, gaudebat in astris, 
33.75	hoc tantum maerens, quod adhuc remea(re time)ret. 
33.76	demissa excessu redit, ut conspecta referret 
33.77	firmaretque fidem dubitantum uiuere functos. 
33.78	utque redux membris admotae coniugis ora 
33.79	uidit, pollicitus quiddam mirabile sese 
33.80	dicturum, in lucem sua distulit orsa sequentem. 
33.81	Ergo dies primos ubi crastina fulsit in ortus, 
33.82	mane nouo sacris (aderat nam forte) sacerdos 
33.83	fungitur, utque pio gessit solemnia cultu, 
33.84	suspiciens caelum ille manus dispandit et in se 
33.85	bracchia constringens quasi quaedam munera caelo 
33.86	missa auido premit amplexu, meane omnia sunt haec? 
33.87	percontans. cuncti dictis stupuere rogantque, 
33.88	quidnam conspiciat clausum mortalibus. ille 
33.89	Ïá½±Î½ÏÎ± ÎºÎ±Î»á¿¶Ï inquit, patriarcham saepius Isac 
33.90	commemorans, graece Î¸Îµá¿Î¿Î½, Î³Î»ÏÎºá½º Î¸Îµá¿Î¿Î½ á½Ïá¾¶ÏÎ¸Î±Î¹ 
33.91	horrescens ueneransque refert, utque angelus illum 
33.92	sustulerit per inane uehens, ut milia multa 
33.93	uiderit angelicis mixta agninisque cateruis 
33.94	regnantemque deum super omnia cum patre Christum, 
33.95	narrat et aeternam portis gemmantibus urbem, 
33.96	narrat (et) aetherii caeleste nemus paradisi. 
33.97	inter et haec dextram secreta in pectora misit 
33.98	coniugis, hoc dicens: unum sumus ambo et idem, quae 
33.99	ingeminans, sancto placidam sic ordine complens 
33.100	finem, euangelico uitam in sermone refudit. 
33.101	Et nunc ille deo fruitur curamque beatae 
33.102	coniugis aeterno uinctus amore tenet; 
33.103	attamen unius rapuit solatia nati 
33.104	inpatiens tota prole carere pater. 
33.105	sed postquam iusto tua tempora clauseris aeuo, . 
33.106	eductis genetrix inclita pignoribus, 
33.107	tunc puer ille tuus florentem luce coronam 
33.108	praeditus occurret cum genitore tibi; 
33.109	quo comite adueniens tibi laetus ab aethere coniunx 
33.110	dextram cum blandis porriget alloquiis: 
33.111	tempus adest! curis iam soluere, soluere membris! 
33.112	uixisti natis, nunc redhibere mihi. 
33.113	iam non coniugium nobis mortale, ut in aegris 
33.114	ante dedit breuitas inuida corporibus, 
33.115	quod nobis tenui fructu rapida abstulit aetas 
33.116	orbibus accumulans uix duo lustra tribus; 
33.117	nam tua uiginti lustro cumulauerat annos, 
33.118	praecessit cursus cum mea uita tuos, 
33.119	at mihi bis decies maior te fluxerat aetas, 
33.120	sed tamen aequaeuos fecerat unus amor. 
33.121	nunc meliore iugo stabiles et in ore piorum 
33.122	aurea uiuemus saecula rege deo. 
33.123	surge, uirum natumque sequens; patet ecce sereni 
33.124	porta poli merito * * * * * * 
33.125	* * * * * * * * * * * * * * 
33.126	* * * * * * angelus anteuolans; 
33.127	ipse piam de nube manum deus exerit et te 
33.128	in caelum dextra sollicitante uocat. 
33.129	felix Apra, cui licuit terraque poloque 
33.130	coniugis unicubae iuge tenere bonum, 
33.131	quo terris tibi clarus honor, sub nomine eodem 
33.132	in caelis etiam gloria perpes erit! 
a1.1	Age, iam precor, mearum 
a1.2	comes inremota rerum, 
a1.3	trepidam breuemque uitam 
a1.4	domino deo dicemus. 
a1.5	celeri uides rotatu 
a1.6	rapidos dies meare 
a1.7	fragilisque membra mundi 
a1.8	minui perire labi. 
a1.9	fluit omne quod tenemus 
a1.10	neque fluxa habent recursum, 
a1.11	cupidas uagasque mentes 
a1.12	specie trahunt inani. 
a1.13	ubi nunc imago rerum est? 
a1.14	ubi sunt opes potentum, 
a1.15	quibus occupare captas 
a1.16	animas fuit uoluptas? 
a1.17	Qui centum quondam terram uertebat aratris, 
a1.18	aestuat, ut geminos possit habere boues. 
a1.19	uectus magnificas carpentis saepe per urbes 
a1.20	rus uacuum fessis aeger adit pedibus. 
a1.21	ille decem celsis sulcans maria ante carinis 
a1.22	nunc lembum exiguum scandit et ipse regit. 
a1.23	non idem status est agris, non urbibus ullis 
a1.24	omniaque in finem praecipitata ruunt. 
a1.25	ferro peste fame uinclis algore calore, 
a1.26	mille modis miseros mors rapit una homines. 
a1.27	undique bella fremunt, omnes furor excitat, armis 
a1.28	incumbunt reges regibus innumeris. 
a1.29	impia confuso saeuit discordia mundo, 
a1.30	pax abiit terris; ultima quaeque uides. 
a1.31	et si concluso superessent tempora saeclo 
a1.32	aut posset longos mundus habere dies, 
a1.33	nos tamen occasum nostrum obseruare deceret 
a1.34	et finem uitae quemque uidere suae. 
a1.35	nam mihi quid prodest, quod longo flumina cursu 
a1.36	semper inexhaustis prona feruntur aquis, 
a1.37	multa quod annosae uicerunt saecula siluae 
a1.38	quodque suis durant florea rura locis? 
a1.39	ista manent, nostri sed non mansere parentes. 
a1.40	exigui uitam temporis hospes ago. 
a1.41	non haec ergo sumus nequicquam in saecula nati, 
a1.42	quae pereunt nobis et quibus occidimus, 
a1.43	sed uitam aeternam uita ut mereamur in ista 
a1.44	et subeat requies longa labore breui. 
a1.45	et tamen iste labor sit forte rebellibus asper, 
a1.46	ac rigidas leges effera corda putent; 
a1.47	non autem haec grauis est mansueto sarcina dorso 
a1.48	nec laedit blandum mitia colla iugum. 
a1.49	tota mente deus, tota ui cordis amari 
a1.50	praecipitur: uigeat cura secunda hominis. 
a1.51	quod sibi quis nolit fieri, non inferat ulli, 
a1.52	uindictam laesus nesciat exigere. 
a1.53	contentus modicis uitet sublimis haberi, 
a1.54	sperni non timeat, spernere non soleat. 
a1.55	parcus, uera loquens, et mente et corpore castus, 
a1.56	insontem uitam pacis amator agat. 
a1.57	de proprio cunctis quos cernit egere benignus 
a1.58	non sua non cupiat, quae sua sunt tribuat. 
a1.59	quid, rogo, mandatis durum censetur in istis? 
a1.60	aut quid erit quod non possit obire fides? 
a1.61	qui credunt sacros uerum cecinisse prophetas 
a1.62	et qui non dubitant uerba manere dei, 
a1.63	. qui Christum passum poenas crucis, ultima mortis, 
a1.64	in toto celsi patris honore uident 
a1.65	quique ipsum multa cum maiestate tremendum 
a1.66	expectant pingui lampade peruigiles, 
a1.67	his sordent terrena, patent caelestia nec se 
a1.68	captiuos seruos temporis huius agunt. 
a1.69	non illos fallax cepit sapientia mundi, 
a1.70	nec curas steriles inseruere polis. 
a1.71	imperia et fasces, indocti munera uulgi, 
a1.72	quasque orbis scelerum semina fecit opes, 
a1.73	calcarunt sancta caelum ambitione petentes 
a1.74	suffragiis Christi et plausibus angelicis. 
a1.75	nec labor hos durus uincit nec blanda uoluptas. 
a1.76	quaerere nil cupiunt, perdere nil metuunt. 
a1.77	omnia non Christi qui Christi est odit, in illo 
a1.78	se statuens, in se qui gerere optat eum. 
a1.79	ille deus rerum, caeli terraeque creator, 
a1.80	me propter sacra uirgine natus homo est. 
a1.81	flagris dorsa, alapis maxillas, ora saliuis 
a1.82	praebuit et figi se cruce non renuit. 
a1.83	non ut tanta deo quicquam patientia ferret, 
a1.84	cuius nec crescunt nec minuuntur opes, 
a1.85	sed uictum quod erat in me ut superaret in illo, 
a1.86	factus sum Christi corporis, ille mei. 
a1.87	me gessit moriens, me uicta morte resurgens 
a1.88	et secum ad patrem me super astra tulit. 
a1.89	quidnam igitur tanta pro spe tolerare recusem? 
a1.90	aut quid erit quod me separet a domino? 
a1.91	ignem adhibe, rimare manu mea uiscera, tortor; 
a1.92	effugient poenas membra soluta tuas. 
a1.93	carcere si caeco claudar nectarque catenis, 
a1.94	liber in excessu mentis adibo deum. 
a1.95	si mucrone paret ceruicem abscindere lictor, 
a1.96	inpauidum inueniet; mors cita, poena breuis. 
a1.97	non metuo exsilium, domus omnibus una est, 
a1.98	sperno famem, domini fit mihi sermo cibus. 
a1.99	nec tamen ista mihi de me fiducia surgit, 
a1.100	tu das, Christe, loqui tuque pati tribuis. 
a1.101	in nobis nihil audemus, sed fidimus in te, 
a1.102	quos pugnare iubes et superare facis. 
a1.103	spes igitur mea sola deus, quem credere uita est, 
a1.104	qui patriae ciuem me dedit alterius. 
a1.105	sorte patrum occiduum iussus transcurrere mundum 
a1.106	sub Christi sacris aduena miles eo, 
a1.107	nec dubius me iure breui terrena tenere 
a1.108	sic utar propriis, ceu mea non mea sint. 
a1.109	non mirabor opes, nullos sectabor honores, 
a1.110	pauperiem Christo diuite non metuam. 
a1.111	qua stetero aduersis, hac utar mente secundis; 
a1.112	nec mala me uincent nec bona me capient. 
a1.113	semper agam grates Christo, dabo semper honorem, 
a1.114	laus domini semper uiuet in ore meo. 
a1.115	tu modo, fida comes, mecum isti accingere pugnae, 
a1.116	quam deus infirmo praebuit auxilium. 
a1.117	sollicita elatum cohibe, solare dolentem; 
a1.118	exemplum uitae simus uterque piae. 
a1.119	custos esto tui custodis, mutua redde; 
a1.120	erige labentem, surge leuantis ope, 
a1.121	ut caro non eadem tantum, sed mens quoque nobis 
a1.122	una sit atque duos spiritus unus alat. 
a2.1	Lux festa sacris uult litari paginis, 
a2.2	remoue profanos codices; 
a2.3	hymno sacranda nominis primordia, 
a2.4	quae Christus imperat coli. 
a2.5	in ore Christus nectar, in lingua fauus, 
a2.6	ambrosia uiua in gutture, 
a2.7	lotus beata in pectore, a qua nescias 
a2.8	\'abire gustata semel, 
a2.9	mel in medullis, lux serena pupulis, 
a2.10	in auribus uitae sonus. 
a2.11	chelys uel plectrum suauis eloquentiae 
a2.12	hoc nomine audito redit. 
a2.13	cursu uagante, lubrico infortunio, 
a2.14	temptationibus mali, 
a2.15	siti et fame, calore et algu mortuis 
a2.16	malagma praebetur potens. 
a2.17	penetrale mentis dira desperatio 
a2.18	peccaminum ob molem quatit, 
a2.19	saeuit paterna in uiscere imo prauitas, 
a2.20	libido succendit faces, 
a2.21	auri cupido molle pectus incitat 
a2.22	per fas nefasque cogere, 
a2.23	faetentis animus sorbet ingluuiem gulae 
a2.24	Venere atque Baccho perditam, 
a2.25	cruentus ultor raptat iracundiam 
a2.26	mucrone prompto stinguere, 
a2.27	inferre mandat terror infortunium, 
a2.28	cauere quod possis male, 
a2.29	uis impotens sui eicit patientiam 
a2.30	et arma quaerit perdita, 
a2.31	fidem sinistra quassat obstinatio, 
a2.32	felix reorum. non diu. 
a2.33	hoc ad salutem nomen auditum uenit, 
a2.34	hoc omne tollit pharmacum. 
a2.35	obsessa membra spiritusque daemone 
a2.36	uexatus impurissimo 
a2.37	hoc hoc medelam sortiuntur nomine, 
a2.38	redeuntque sursum ab inferis 
a2.39	cantata diro carmine et bustis sono 
a2.40	deuota sago corpora 
a2.41	uim colligantis perfidam excutiunt luis, 
a2.42	et sana uertuntur domum. 
a2.43	compago quem soluta membratim iubet 
a2.44	lecto sedere debilem, 
a2.45	quem caecitas, crux omnium miserrima, 
a2.46	addixit alieno pedi, 
a2.47	utroque claudum quem uenire poplite 
a2.48	uidet uniuersa ciuitas: 
a2.49	suis redire gressibus domum queunt 
a2.50	nomen celebrantes dei. 
a2.51	salue, o Apollo uere, Paean inclite, 
a2.52	- pulsor draconis inferi! 
a2.53	dulcis tui pharetra testimonii, 
a2.54	quod quattuor constat uiris, 
a2.55	sagitta melle tinctilis prophetico, 
a2.56	pinnata patrum oraculis, 
a2.57	arcus paternae forte uirtutis sonans, 
a2.58	miraculis neruus potens 
a2.59	strauere ueterem morte serpentem sua. 
a2.60	io triumphe nobilis! 
a2.61	salue, beata saeculi uictoria, 
a2.62	parens beati temporis! 
a2.63	salue, quod omnes caelici medii inferi 
a2.64	nomen genu flexo audiunt! 
a2.65	salue, unus unus unus in trino deus, 
a2.66	salue una in uno trinitas! 
a2.67	haec, lux Eoo cum leuata cardine 
a2.68	iter diurnum suscipit, 
a2.69	haec, cum occidente sol subit curru fretum, 
a2.70	benedictio me consecrat. 
a2.71	crucifixe uictor, expiator criminum, 
a2.72	in morte uita praepotens, 
a2.73	fac, cum supremo seuocabor tempore, 
a2.74	ab obruto malis chao 
a2.75	traducat ista me tibi benedictio, 
a2.76	quod utile interim dato, 
a2.77	neu se inquieta mentis excruciet mora, 
a2.78	faetente uincta carcere. 
a3.1	Sancte deus, lucis lumen, concordia rerum, 
a3.2	aeterni uerbo conditor imperii, 
a3.3	expers principii nec fini obnoxius, ex quo 
a3.4	totum quod nunc est, quod fuit et quod erit; 
a3.5	corporis ignote oculis, uix cognite menti, 
a3.6	nec linguis facilis nec capiende animis, 
a3.7	indulgens, sanctus, iustus, patiens, miserator, 
a3.8	plenus, perfectus, maximus, omnipotens, 
a3.9	solus nec solus terque unus et in tribus unus, 
a3.10	hoc semper maior, quo fide es uberior! 
a3.11	uiderit an ueniam speret, si dicere laudes 
a3.12	hinc tibi quis dubitat, quod minor esse timet. 
a3.13	ignosci certe merito fas nouerit ille 
a3.14	atque reus stolidae simplicitatis erit. 
a3.15	innumeras qui res temptet numerare paretque, 
a3.16	nirtutes possit pernumerare tuas. 
a3.17	et quod sentimus plus est quam lingua loquatur 
a3.18	et quod sentimus, cum loquimur, minus est. 
a3.19	omnia quae dudum uariis elementa figuris 
a3.20	credimus audimus tangimus aspicimus, 
a3.21	lata mari, terris grauia, splendentia caelo, 
a3.22	aere mobilia, tristia nocte nigra, 
a3.23	frondosis insel\'ta iugis, sidentia planis, 
a3.24	consita uinetis, omnibus apta satis, 
a3.25	inuia desertis, concreta frigore pigro, 
a3.26	ignea sideribus, uiuida fluminibus, 
a3.27	ut primum placuit, uerbi uirtute creasti; 
a3.28	quodque aliis facere est, hoc tibi uelle sat est. 
a3.29	nil rerum natura parit non iussa, tibique, 
a3.30	principio, debent omnia principium: 
a3.31	officium praebens obscuris luna tenebris 
a3.32	et iussus claro sol radiare die, 
a3.33	saecula saeclorum, menses dies annus et horae, 
a3.34	quodue agimus cuncto tempore quoue agimus, 
a3.35	angelicus populus, patriarchae et turba piorum, 
a3.36	quam caelo asciuit religiosa fides, 
a3.37	qua Romanus agit, saeuit qua barbarus orbis, 
a3.38	infusus quicquid summouet oceanus,\' 
a3.39	quae nexis constant membris, quae membra recusant, 
a3.40	uerbis respondent, indiga uocis hiant, 
a3.41	quaeue metus cursu seruat uirtusue tuetur, 
a3.42	antra tegunt, uoluunt flumina, penna leuat, 
a3.43	unum discretis referunt tibi uocibus hymnum 
a3.44	et quod non possunt explicuisse uolunt. 
a3.45	ipsa etiam te bruta tremunt, tibi muta loquuntur; 
a3.46	quoue modo id faciant, nescia mens hominis. 
a3.47	quae scimus, (scimus) occultis omnia causis, 
a3.48	nec rationis egens quod facis esse potest. 
a3.49	me solum e cunctis male conscia pectora terrent, 
a3.50	indigno laudes ne loquar ore tuas, 
a3.51	ne peccata premant, grauior ne sarcina plumbo 
a3.52	imis captiuum detineat tenebris. 
a3.53	sed mihi dum uariis curarum ambagibus erro, 
a3.54	occurrit trepido quod sequeremur iter. 
a3.55	si defendo, reus; fateor si crimina, saluus; 
a3.56	spero tuam potius quam merear ueniam. 
a3.57	quicquid commisi scelerum sine teste, probasti; 
a3.58	nam facienda uidens, facta uidere potes. 
a3.59	si caelum tibi, sancte, thronus, si terra tuorum 
a3.60	scamnellum merito creditur esse pedum; 
a3.61	crimina non dubia ei, totum qui penetrat orbem, 
a3.62	qua patet accessu uel pede uel pelago. 
a3.63	quicquid in occasu zephyrus uidet, eurus in ortu, 
a3.64	austro si qua tepent, si qua aquilone rigent, 
a3.65	sunt oculis subiecta tuis, licet arbiter absit 
a3.66	et scelus admissum nox sibi fida tegat, 
a3.67	antris claudatur, mergatur flumine, montis 
a3.68	desuper inmissi ponderibus lateat, 
a3.69	ueletur denso tectorum culmine; solus 
a3.70	testem uitabit qui male non faciet. 
a3.71	Lyncei fertur felicis acumine uisus 
a3.72	intentos paries non tenuisse oculos. 
a3.73	uisibus humanis (hoc si) licuisse putatur, 
a3.74	ignotum quicquam credimus esse tibi, 
a3.75	qui mare qui caelum terrasque et quicquid in his est 
a3.76	omnibus immistis extra uel intra regis? 
a3.77	nec miror; proprio parent elementa parenti 
a3.78	et penetrata suo cuncta patent domino. 
a3.79	si quisquam sine se poterit peccare, latebit; 
a3.80	nam si peccabit, testis adest animus. 
a3.81	ergo ego sum primis semper lasciuus ab annis, 
a3.82	cuius amor licitis miscuit illicita, 
a3.83	audax, periurus, simulator, dissimulator, 
a3.84	ambitor, uarius, inuidus, inpatiens, 
a3.85	crudelis, rationis egens, furiosus, auarus, 
a3.86	profusor proprii, plus aliena petens. 
a3.87	et quicquid scelerum molitur perficit audet 
a3.88	. pollutum corpus, mens rea, lingua loquax, 
a3.89	totum placato quamuis sub iudice feci; 
a3.90	non habet in tanto crimine poena locum. 
a3.91	sed tibi laus, tibi, sancte pater, laus tempore in omni, 
a3.92	qui potes addictam uiuificare animam; 
a3.93	parcere subiectis, tenebris infundere lumen 
a3.94	et brutis sanctos de scopulis facere. 
a3.95	e medio mortis uitiorum gurgite mersus 
a3.96	eripior sanctis purificatus aquis 
a3.97	et modo qui merui tortorum uincula flammas, 
a3.98	idem non idem iam quasi liber ago. 
a3.99	quid loquimur liber\'? frenant hanc crimina uocem; 
a3.100	seruus peccati post ueniam teneor. 
a3.101	nam uetus et studio pugnandi promptior hostis 
a3.102	incautum uariis artibus exagitat, 
a3.103	auditu uisu gustu tactuque placentes 
a3.104	obiciens semper callidus illecebras, 
a3.105	ut, pars si qua meis membris male firma uacillet, 
a3.106	ceu patulum populans intret ouile lupus 
a3.107	et leo secretis rapidus prorumpat ab antris, 
a3.108	incustoditum si patet ire pecus. 
a3.109	sed tu, sancte deus, sensus si uerba loquuntur 
a3.110	et non mens aliud, lingua aliud loquitur, 
a3.111	sollicitus cupidus deuotus pectore et ore 
a3.112	pulso; patere iube, da, peto quaero, doce, 
a3.113	qua fas quaque pium est mortalem noscere, quam sis 
a3.114	supplicibus facilis quotue quibusue modis. 
a3.115	peccatis ignosce meis; leuioribus utor 
a3.116	quam sint factorum pondera nominibus. 
a3.117	criminibus ignosce magis; iam sentiat ipse 
a3.118	quae mihi molitur tela furens coluber, 
a3.119	atque per innumeros escis fallentibus hamos 
a3.120	captiuum teneant, sic rogo, quae sua sunt. 
a3.121	non aurum gemmasque uelim, non ditia regum 
a3.122	regna nec immensas quas habet orbis opes, 
a3.123	non ut densatos fasces curuasque secures 
a3.124	pone sequar celsis conspiciendus equis, 
a3.125	non ut seruandi signent mea nomina fastus 
a3.126	turbaque nobilium limina nostra terat, 
a3.127	non ut sic saltem subrepat blanda uoluptas; 
a3.128	sed mihi contento quod satis est habeam. 
a3.129	non longum uitae cursum, non gaudia quaero 
a3.130	corporeis nimium congrua deliciis, 
a3.131	hibernis totum citius cum transeat umbris 
a3.132	floribus et, rigidi quos rapuere noti. 
a3.133	in quis uita breuis, post mortem poena perennis. 
a3.134	ipsum se damnat qui peritura rogat. 
a3.135	da potius sensus dociles, da lumina menti, 
a3.136	da mortem membris quae perimunt animam. 
a3.137	instrue sollicitum, nutantes dirige gressus, 
a3.138	credenti plenam plenior adde fidem. 
a3.139	sit mihi iustitiae studium, custodia ueri, 
a3.140	sit purum corpus, sit sine labe animus, 
a3.141	simplicitas probitas patientia, mens sibi recti 
a3.142	conscia, sit pietas, sit bene suadus amor. 
a3.143	non aliena petam; facilis iactura meorum; 
a3.144	sim mundo stultus, ut tibi sim sapiens. 
a3.145	perpetuo imposito moriatur fine uoluptas, 
a3.146	nec recolant sensus quod meminisse nocet. 
a3.147	non ullum bona formidet conscientia testem; 
a3.148	quae loquimur rata sint, quae facimus deceant. 
a3.149	ambitio ebrietas odium tumor ira libido 
a3.150	ac uarii mater criminis inuidia 
a3.151	sint procul, et iugi mereatur uita precatu, 
a3.152	excusso temptent ne mea colla iugo. 
a3.153	sic humilis modo mane nouo, modo uespere facto 
a3.154	susceptae curem tempora militiae, 
a3.155	ut nox si qua uenit semper postrema putetur 
a3.156	atque diem mundo ceu moriturus agam. 
a3.157	cessabunt fraudes periuria furta rapinae, 
a3.158	impendens metuam si cito iudicium. 
a3.159	uotis sermoni factis modus utilis assit, 
a3.160	assit praecipuus in tuo amore modus, 
a3.161	ut mihi uisceribus totis totisque medullis, 
a3.162	si mereor, totum te, pater, insinues. 
a3.163	nox dies, hora et quodque momentum, scripulus omnis, 
a3.164	puncta etiam nostrae crescere dent fidei, 
a3.165	ad quam seruandam tua sum pietate iuuandus. 
a3.166	totum posse tuum; uix mihi uelle subest, 
a3.167	ac si multiplices in cassum porrigo curas, 
a3.168	paucis rem uerbis plenius expediens. 
a3.169	sunt qui saepe sibi dictis contraria poscunt; 
a3.170	utile quod nobis scis, deus, hoc tribue. 
a3.171	accenso maerens si quaerit lumine drachmam 
a3.172	et gaudet mulier quod sibi non pereat, 
a3.173	si fuit et pecudis non uilis cura relictae 
a3.174	pastori centum qui numerabat oues, 
a3.175	cuius, cum posset facilis iactura uideri, 
a3.176	dulcia curuatis pondera sunt humeris, 
a3.177	si pater, amisso remeat cum faenore natus, 
a3.178	testatur largis laetitiam dapibus: 
a3.179	cur dubitem totum quod sit tua cura per orbem, 
a3.180	ne quisquam pereat qui tibi crediderit? 
a3.181	nam si quem dudum rebus ratione fruendis 
a3.182	formauit madido dextera sancta luto. 
a3.183	de nihilo sumptum nihilum finxisse putatur 
a3.184	ludentis potius quam facientis opus. 
a3.185	denique cum proprio damnatus crimine iusto 
a3.186	transgressus legem morte perisset homo, 
a3.187	personam mutans, fecisti cedere causam, 
a3.188	nec nimium durus nec nimium facilis 
a3.189	dignatus dominus dominum demittere terris, 
a3.190	uirtutem faceret qui crucis opprobrium 
a3.191	et quidquid poterat pro maiestate iubere, 
a3.192	hoc potius faceret subditus imperio, 
a3.193	uincula captiuis, captiuos demeret hosti 
a3.194	et fixos leti detraheret laqueos, 
a3.195	ut quod credulitas fallacis uinxerat anguis, 
a3.196	posset nunc melior soluere credulitas. 
a3.197	ex te qui genitus sine tempore et ordine, per te 
a3.198	sic totum accepit, quod tibi nil minuit; 
a3.199	unus homo, uirtus similis, substantia par est, 
a3.200	de sancto sanctus, de pietate pius, 
a3.201	plenus de pleno, iusti de fomite iustus, 
a3.202	de uero uerus deque deo deus est. 
a3.203	edita coniugio poterit natura uideri 
a3.204	tertia, cum medium composuere duae. 
a3.205	naturae dominus, rerum sator, omnia per quem, 
a3.206	non aliud potius quam quod eras generas. 
a3.207	hunc post pro nobis sumpturum pondera carnis, 
a3.208	cuius principium saecula nescierant, 
a3.209	infusum reddens dominum sine coniuge mater 
a3.210	intacto praegnans uirgo parit gremio. 
a3.211	editur in terra, cognoscunt omnia lucem; 
a3.212	(nec tamen hanc mundus nec tenebrae capiunt.) 
a3.213	uerus homo est uerusque deus, non inter utrumque; 
a3.214	hoc natura negat, hoc probat officium. 
a3.215	Christus, securi tandem noua gaudia mundi 
a3.216	innumeris dudum scripta uoluminibus, 
a3.217	Christus, caecorum lumen, purgatio leprae, 
a3.218	auditus surdis, sollicitis requies, 
a3.219	claudorum gressus, mutorum lingua, redemptor 
a3.220	orbis et addicti uera salus populi, 
a3.221	pertulit aeternus communis claustra sepulchri 
a3.222	et manet aeternus quem tenuit tumulus. 
a3.223	immortalis erat; est mortuus, et modo uiuit; 
a3.224	ante deus homo est; nunc deus ex homine 
a3.225	conscendit caelum sacrata sede receptus; 
a3.226	perpetuus dominus est erat et ueniet. 
a3.227	tu pater ingenitus; genitus tibi filius, ex te 
a3.228	non genitus sanctus spiritus egreditur; 
a3.229	qui semper medius inter natumque patremque 
a3.230	sentitur sentit, traditur accipitur, 
a3.231	sanctificat spirat dominatur, totus ubique est, 
a3.232	accessu emundat, munditiis capitur. 
a3.233	dummodo qui religat tria nomina, tres quoque formas 
a3.234	unum consultus non neget esse deum, 
a3.235	uirtutis similis, similis pietatis, id ipsum, 
a3.236	unum non unum, sed mage credat idem. 
a3.237	haec ego, non quantum uolui pro pondere rerum, 
a3.238	sed quantum uitiis implicitus potui. 
a3.239	tu concede, pater, duret mihi semper ut ista 
a3.240	una super trina nomina credulitas. 
a4.1	Verba tui famuli, rex summe, attende serenus 
a4.2	respice et affectum cum pietate meum. 
a4.3	sum miser, ut mereor, quantum uix ullus in orbe est; 
a4.4	semper inest luctus tristis et hora mihi. 
a4.5	septimus annus adest, ex quo noua causa dolores 
a4.6	multiplices generat et mea corda quatit. 
a4.7	captiuus extris extunc germanus in oris 
a4.8	est meus, afflicto pectore nudus egens. 
a4.9	illius in patria coniunx miseranda per omnes 
a4.10	mendicat plateas ore tremente cibos. 
a4.11	quattuor hac turpi natos sustentat ab arte, 
a4.12	quos uix pannuciis, quis ualet, illa tegit. 
a4.13	est mihi quae primis Christo sacrata sub annis 
a4.14	excubat egregia simplicitate soror. 
a4.15	haec sub sorte pari luctum sine fine retentans 
a4.16	priuata est oculis iam prope flendo suis. 
a4.17	quantulacumque fuit direpta est nostra supellex, 
a4.18	nec est heu miseris qui ferat ullus opem. 
a4.19	coniunx est fratris rebus exclusa paternis, 
a4.20	iamque sumus semis rusticitate pares. 
a4.21	nobilitas periit miseris, successit egestas. 
a4.22	debuimus, fateor, asperiora pati; 
a4.23	sed miserere, potens rector, miserere precantum 
a4.24	et tandem finem his, pie, pone malis. 
a4.25	captiuum patriae redde et genitalibus aruis, 
a4.26	cum modicis rebus culmina redde simul, 
a4.27	mens nostra ut Christo laudes in saecla frequentet, 
a4.28	reddere qui solus praemia digna potest. 
