pr.1	Senex fidelis prima credendi via
pr.2	Abram, beati seminis serus pater,
pr.3	adiecta cuius nomen auxit syllaba,
pr.4	Abram parenti dictus, Abraham Deo,
pr.5	senile pignus qui dicavit victimae, 
pr.6	docens ad aram cum litare quis velit,
pr.7	quod dulce cordi, quod pium, quod unicum
pr.8	Deo libenter offerendum credito,
pr.9	pugnare nosmet cum profanis gentibus
pr.10	suasit, suumque suasor exemplum dedit, 
pr.11	nec ante prolem coniugalem gignere
pr.12	Deo placentem, matre virtute editam,
pr.13	quam strage multa bellicosus spiritus
pr.14	portenta cordis servientis vicerit.
pr.15	victum feroces forte reges ceperant 
pr.16	Loth inmorantem criminosis urbibus
pr.17	Sodomae et Gomorrae, quas fovebat advena
pr.18	pollens honore patruelis gloriae.
pr.19	Abram sinistris excitatus nuntiis
pr.20	audit propinquum sorte captum bellica 
pr.21	servire duris barbarorum vinculis:
pr.22	armat trecentos terque senos vernulas,
pr.23	pergant ut hostis terga euntis caedere,
pr.24	quem gaza dives ac triumphus nobilis;
pr.25	captis tenebant inpeditum copiis. 
pr.26	quin ipse ferrum stringit et plenus Deo
pr.27	reges superbos mole praedarum graves
pr.28	pellit fugatos, sauciatos proterit,
pr.29	frangit catenas et rapinam liberat:
pr.30	aurum, puellas, parvulos, monilia, 
pr.31	greges 1 equarum, vasa, vestem, buculas.
pr.32	Loth ipse ruptis expeditus nexibus
pr.33	attrita bacis colla liber erigit.
pr.34	Abram triumphi dissipator hostici
pr.35	redit recepta prole fratris inclytus 
pr.36	ne quam fidelis sanguinis prosapiam
pr.37	vis pessimorum possideret principum.
pr.38	adhuc recentem caede de tanta virum
pr.39	donat sacerdos ferculis caelestibus,
pr.40	Dei sacerdos, rex et idem praepotens, 
pr.41	origo cuius fonte inenarrabili
pr.42	secreta nullum prodit auctorem sui, 2
pr.43	Melchisedech, qua stirpe, quis maioribus
pr.44	ignotus, uni cognitus tantum Deo.
pr.45	mox et triformis angelorum trinitas 
pr.46	senis revisit hospitis mapalia,
pr.47	et iam vietam Sarra in alvum fertilis
pr.48	munus iuventae mater exsanguis stupet,
pr.49	herede gaudens, et cachinni paenitens.
pr.50	haec ad figuram praenotata est linea, 
pr.51	quam nostra recto vita resculpat pede:
pr.52	vigilandum in armis pectorum fidelium,
pr.53	omnemque nostri portionem corporis,
pr.54	quae capta foedae serviat libidini,
pr.55	domi coactis liberandam viribus; 
pr.56	nos esse large vernularum divites,
pr.57	si quid trecenti bis novenis additis
pr.58	possint figura noverimus mystica.
pr.59	mox ipse Christus, qui sacerdos verus est,
pr.60	parente inenarrabili atque uno satus, 1 
pr.61	cibum beatis offerens victoribus
pr.62	parvam pudici cordis intrabit casam,
pr.63	monstrans honorem Trinitatis hospitae.
pr.64	animam deinde Spiritus conplexibus
pr.65	pie maritam, prolis expertem diu, 
pr.66	faciet perenni fertilem de semine,
pr.67	tunc sera dotem possidens puerpera
pr.68	herede digno Patris inplebit domum.
1.1	Christe, graves hominum semper miserate labores, 
1.2	qui patria virtute cluis propriaque, Sed una, 
1.3	(unum namque Deum colimus de nomine utroque, 
1.4	non tamen et solum, quia tu Deus ex Patre, Christe,)
1.5	dissere, rex noster, quo milite pellere culpas
1.6	mens armata queat nostri de pectoris antro, 
1.7	exoritur quotiens turbatis sensibus intus 
1.8	seditio atque animam morborum rixa fatigat, 
1.9	quod tunc praesidium pro libertate tuenda 
1.10	quaeve acies furiis inter praecordia mixtis 
1.11	obsistat meliore manu. nec enim, bone ductor,
1.12	magnarum virtutum inopes nervisque carentes
1.13	Christicolas vitiis populantibus exposuisti,
1.14	ipse salutiferas obsesso in corpore turmas
1.15	depugnare iubes, ipse excellentibus armas 
1.16	artibus ingenium, quibus ad ludibria cordis
1.17	oppugnanda potens tibi dimicet et tibi vincat,
1.18	vincendi praesens ratio est, si comminus ipsas
1.19	Virtutum facies et conluctantia contra
1.20	viribus infestis liceat portenta notare. 
1.21	prima petit campum dubia sub sorte duelli
1.22	pugnatura Fides, agresti turbida cultu,
1.23	nuda umeros, intonsa comas, exerta lacertos;
1.24	namque repentinus laudis calor ad nova fervens
1.25	proelia nec telis meminit nec tegmine cingi, 
1.26	pectore sed fidens valido membrisque refectis
1.27	provocat insani frangenda pericula belli,
1.28	ecce lacessentem conlatis viribus audet
1.29	prima ferire Fidem veterum Cultura Deorum,
1.30	illa hostile caput phalerataque tempora vittis 
1.31	altior insurgens labefactat, et ora cruore
1.32	de pecudum satiata solo adplicat et pede calcat
1.33	elisos in morte oculos, animamque malignam
1.34	fracta intercepti commercia gutturis artant,
1.35	difficilemque obitum suspiria longa fatigant. 
1.36	exultat victrix legio, quam mille coactam
1.37	martyribus regina Fides animarat in hostem,
1.38	nunc fortes socios parta pro laude coronat
1.39	floribus ardentique iubet vestirier ostro. 
1.40	exim gramineo in campo concurrere prompta 
1.41	virgo Pudicitia speciosis fulget in armis,
1.42	quam patrias succincta faces Sodomita Libido
1.43	adgreditur piceamque ardenti sulpure pinum
1.44	ingerit in faciem pudibundaque lumina flammis
1.45	adpetit, et taetro temptat subfundere fumo. 
1.46	sed dextram furiae flagrantis et ignea dirae
1.47	tela lupae saxo ferit inperterrita virgo,
1.48	excussasque sacro taedas depellit ab ore.
1.49	tunc exarmatae iugulum meretricis adacto
1.50	transfugit gladio; calidos vomit illa vapores 
1.51	sanguine concretos caenoso; spiritus inde
1.52	sordidus exhalans vicinas polluit auras.
1.53	hoc habet, exclamat victrix regina, ‘supremus
1.54	hic tibi finis erit, semper prostrata iacebis,
1.55	nec iam mortiferas audebis spargere flammas 
1.56	in famulos famulasve Dei, quibus intima casti
1.57	vena animi sola fervet de lampade Christi,
1.58	tene, o vexatrix hominum, potuisse resumptis
1.59	viribus extincti capitis recalescere flatu,
1.60	Assyrium postquam thalamum cervix Olofernis 
1.61	caesa cupidineo madefactum sanguine lavit,
1.62	gemmantemque torum moechi ducis aspera Iudith
1.63	sprevit et incestos conpescuit ense furores,
1.64	famosum mulier referens ex hoste tropaeum
1.65	non trepidante manu vindex mea caelitus audax! 
1.66	at fortasse parum fortis matrona sub umbra
1.67	legis adhuc pugnans, dum tempora nostra figurat,
1.68	vera quibus virtus terrena in corpora fluxit
1.69	grande per infirmos caput excisura ministros,
1.70	numquid et intactae post partum virginis ullum 
1.71	fas tibi iam superest? post partum virginis, ex quo
1.72	corporis humani naturam pristina origo
1.73	deseruit carnemque novam vis ardua sevit,
1.74	atque innupta Deum concepit femina Christum,
1.75	mortali de matre hominem, sed cum Patre numen. 
1.76	inde omnis iam diva caro est quae concipit illum
1.77	naturamque Dei consortis foedere sumit,
1.78	Verbum quippe caro factum non destitit esse
1.79	quod fuerat, verbum, dum carnis glutinat usum,
1.80	maiestate quidem non degenerante per usum 
1.81	carnis, sed miseros, ad nobiliora trahente.
1.82	ille manet quod semper erat, quod non erat esse
1.83	incipiens: nos quod fuimus iam non sumus, aucti
1.84	nascendo in melius: mihi contulit et sibi mansit,
1.85	nec Deus ex nostris minuit sua, sed sua nostris 
1.86	dum tribuit nosmet dona ad caelestia vexit,
1.87	dona haec sunt, quod victa iaces, lutulenta Libido,
1.88	nec mea post Mariam potis es perfringere iura.
1.89	tu princeps ad mortis iter, tu ianua leti,
1.90	corpora conmaculans animas in Tartara mergis. 
1.91	abde caput tristi, iam frigida pestis, abysso;
1.92	occide, prostibulum; manes pete, claudere Averno,
1.93	inque tenebrosum noctis detrudere fundum,
1.94	te volvant subter vada flammea, te vada nigra
1.95	sulpureusque rotet per stagna sonantia vertex, 
1.96	nec iam Christicolas, furiarum maxima, temptes, 
1.97	ut purgata suo serventur corpora regi.’
1.98	dixerat haec et laeta Libidinis interfectae
1.99	morte Pudicitia gladium Iordanis in undis
1.100	abluit infectum, sanies cui rore rubenti 
1.101	haeserat et nitidum macularat vulnere ferrum,
1.102	expiat ergo aciem fluviali docta lavacro
1.103	victricem victrix, abolens baptismate labem
1.104	hostilis iuguli; nec iam contenta piatum
1.105	condere vaginae gladium, ne tecta rubigo 
1.106	occupet ablutum scabrosa sorde nitorem,
1.107	catholico in templo divini fontis ad aram
1.108	consecrat, aeterna splendens ubi luce coruscet.
1.109	ecce modesta gravi stabat Patientia vultu
1.110	per medias inmota acies variosque tumultus, 
1.111	vulneraque et rigidis vitalia pervia pilis
1.112	spectabat defixa oculos et lenta manebat,
1.113	hanc procul Ira tumens, spumanti fervida rictu,
1.114	sanguinea intorquens subfuso lumina felle,
1.115	ut belli exsortem teloque et voce lacessit, 
1.116	inpatiensque morae conto petit, increpat ore,
1.117	hirsutas quatiens galeato in vertice cristas.
1.118	en tibi Martis, ait, ‘spectatrix libera nostri,
1.119	excipe mortiferum securo pectore ferrum,
1.120	nec doleas, quia turpe tibi gemuisse dolorem.’
1.121	sic ait, et stridens sequitur convicia pinus
1.122	per teneros crispata notos, et certa sub ipsum
1.123	defertur stomachum rectoque inliditur ictu,
1.124	sed resilit duro loricae excussa repulsu.
1.125	provida nam virtus conserto adamante trilicem 
1.126	induerat thoraca umeris squamosaque ferri
1.127	texta per intortos conmiserat undique nervos.
1.128	inde quieta manet Patientia, fortis ad omnes
1.129	telorum nimbos et non penetrabile durans.
1.130	nec mota est iaculo monstri sine more furentis, 
1.131	opperiens propriis perituram viribus Iram.
1.132	scilicet indomitos postquam stomachando lacertos
1.133	barbara bellatrix inpenderat et iaculorum
1.134	nube supervacuam lassaverat inrita dextram,
1.135	cum ventosa levi cecidissent tela volatu, 
1.136	iactibus et vacuis hastilia fracta iacerent,
1.137	vertitur ad capulum manus inproba et ense corusco
1.138	conisa in plagam dextra sublimis ab aure
1.139	erigitur, mediumque ferit librata cerebrum,
1.140	aerea sed cocto cassis formata metallo 
1.141	tinnitum percussa refert aciemque retundit
1.142	dura resultantem, frangit quoque vena rebellis
1.143	inlisum chalybem, dum 1 cedere)nescia cassos
1.144	excipit adsultus ferienti et tuta resistit.
1.145	Ira, ubi truncati mucronis fragmina vidit 
1.146	et procul in partes ensem crepuisse minutas,
1.147	iam capulum retinente manu sine pondere ferri,
1.148	mentis inops ebur infelix decorisque pudendi 
1.149	erfida signa abicit monumentaque tristia longe
1.150	spernit, et ad proprium succenditur effera letum. 
1.151	missile de multis, quae frustra sparserat, unum
1.152	pulvere de campi perversos sumit in usus:
1.153	rasile figit humi lignum ac se cuspide versa
1.154	perfodit et calido pulmonem vulnere transit,
1.155	quam super adsistens Patientia vicimus, inquit, 
1.156	‘exultans vitium solita virtute, sine ullo
1.157	sanguinis ac vitae discrimine; lex habet istud
1.158	nostra genus belli, furias omnemque malorum
1.159	militiam et rabidas tolerando extinguere vires,
1.160	ipsa sibi est hostis vesania seque furendo 
1.161	interimit moriturque suis Ira ignea telis.’
1.162	haec effata secat medias inpune cohortes
1.163	egregio comitata viro; nam proximus Iob
1.164	haeserat invictae dura inter bella magistrae,
1.165	fronte severus adhuc et multo funere anhelus, 
1.166	sed iam clausa truci subridens ulcera vultu,
1.167	perque cicatricum numerum sudata recensens
1.168	millia pugnarum, sua praemia, dedecus hostis,
1.169	illum diva dubet tandem requiescere ab omni
1.170	armorum strepitu, captis et perdita quaeque 
1.171	multiplicare opibus, nec iam peritura referre,
1.172	ipsa globos legionum et concurrentia rumpit
1.173	agmina, vulniferos gradiens intacta per imbres,
1.174	omnibus una comes virtutibus adsociatur,
1.175	auxiliumque suum fortis Patientia miscet. 
1.176	nulla anceps luctamen init virtute sine ista
1.177	Virtus, nam vidua est quam non Patientia firmat.
1.178	forte per effusas inflata Superbia turmas
1.179	effreni volitabat equo, quem pelle leonis
1.180	texerat et validos villis oneraverat armos, 
1.181	quo se fulta iubis iactantius illa ferinis
1.182	inferret tumido despectans agmina fastu.
1.183	turritum fortis caput adcumularat in altum
1.184	crinibus, extructos augeret ut addita cirros
1.185	congeries celsumque apicem frons ardua ferret. 
1.186	carbasea ex umeris summo collecta coibat
1.187	palla sinu teretem nectens a pectore nodum,
1.188	a cervice fluens tenui velamine limbus
1.189	concipit infestas textis turgentibus auras,
1.190	nec minus instabili sonipes feritate superbit, 
1.191	inpatiens madidis frenarier ora lupatis.
1.192	huc illuc frendens obvertit terga, negata
1.193	libertate fugae, pressisque tumescit habenis.
1.194	hoc sese ostentans habitu ventosa virago
1.195	inter utramque aciem supereminet et phaleratum 
1.196	circumflectit equum, vultuque et voce minatur
1.197	adversum spectans cuneum, quem milite raro
1.198	et paupertinis ad bella coegerat armis
1.199	Mens Humilis, regina quidem, sed egens alieni
1.200	auxilii proprio nec sat confisa paratu, 
1.201	Spem sibi collegam coniunxerat, edita cuius
1.202	et suspensa ab humo est opulentia divite regno,
1.203	ergo Humilem postquam male sana Superbia Mentem
1.204	vilibus instructam nullo ostentamine telis
1.205	aspicit, in vocem dictis se effundit amaris: 
1.206	‘non pudet, o miseri, plebeio milite claros
1.207	adtemptare duces ferroque lacessere gentem
1.208	insignem titulis, veteres cui bellica virtus
1.209	divitias peperit, laetos et gramine colles
1.210	imperio calcare dedit? nunc advena nudus 
1.211	nititur antiquos, si fas est, pellere reges!
1.212	en qui nostra suis in praedam cedere dextris
1.213	sceptra volunt! en qui nostras sulcare novales
1.214	arvaque capta manu popularier hospite aratro r;
1.215	contendunt, duros et pellere Marte colonos! 
1.216	nempe, o ridiculum vulgus, natalibus horis
1.217	totum hominem et calidos a matre amplectimur artus,
1.218	vimque potestatum per membra recentis alumni
1.219	spargimus, et rudibus dominamur in ossibus omnes.
1.220	quis locus in nostra tunc vobis sede dabatur, 
1.221	congenitis cum regna simul dicionibus aequo
1.222	robore crescebant? nati nam luce sub una
1.223	et domus et domini paribus adolevimus annis,
1.224	ex quo plasma novum de consaepto paradisi
1.225	limite progrediens amplum transfugit in orbem, 
1.226	pellitosque habitus sumpsit venerabilis Adam,
1.227	nudus adhuc, ni nostra foret praecepta secutus.
1.228	quisnam iste ignotis hostis nunc surgit ab oris
1.229	inportunus, iners, infelix, degener, amens,
1.230	qui sibi tam serum ius vindicat, hactenus exul? 
1.231	nimirum vacuae credentur frivola famae,
1.232	quae miseros optare iubet quandoque futuri
1.233	spem fortasse boni, lenta ut solacia mollem
1.234	desidiam pigro rerum meditamine palpent.
1.235	quidni illos spes palpet iners, quos pulvere in isto 
1.236	tirones Bellona truci non excitat aere,
1.237	inbellesque animos virtus tepefacta resolvit?
1.238	anne Pudicitiae gelidum iecur utile bello est?
1.239	an tenerum Pietatis opus sudatur in armis?
1.240	quam pudet, o Mavors et virtus conscia, talem 
1.241	contra stare aciem ferroque lacessere nugas,
1.242	et cum virgineis dextram conferre choreis,
1.243	Iustitia est ubi semper egens et pauper Honestas,
1.244	arida Sobrietas, albo Ieiunia vultu,
1.245	sanguine vix tenui Pudor interfusus, aperta 
1.246	Simplicitas et ad omne patens sine tegmine vulnus,
1.247	et prostrata in humum nec libera iudice sese
1.248	Mens Humilis, quam degenerem trepidatio prodit!
1.249	faxo ego, sub pedibus stipularum more teratur
1.250	invalida ista manus; neque enim perfringere duris 
1.251	dignamur gladiis, algenti et sanguine ferrum
1.252	inbuere fragili que viros foedare triumpho.’
1.253	talia vociferans rapidum calcaribus urget
1.254	cornipedem laxisque volat temeraria frenis,
1.255	hostem humilem cupiens inpulsu umbonis equini 
1.256	sternere deiectamque supercalcare ruinam,
1.257	sed cadit in foveam praeceps, quam callida forte
1.258	Fraus interciso subfoderat aequore furtim,
1.259	Fraus detestandis vitiorum e pestibus una,
1.260	fallendi versuta opifex, quae praescia belli 
1.261	planitiem scrobibus vitiaverat insidiosis
1.262	hostili de parte latens, ut fossa ruentes
1.263	exciperet cuneos atque agmina mersa voraret;
1.264	ac ne fallacem puteum deprendere posset
1.265	cauta acies, virgis adopertas texerat oras, 
1.266	et superinposito simularat caespite campum,
1.267	at regina humilis, quamvis ignara, manebat
1.268	ulteriore loco nec adhuc ad Fraudis opertum
1.269	venerat aut foveae calcarat furta malignae.
1.270	hunc eques illa dolum, dum fertur praepete cursu, 
1.271	incidit, et caecum subito patefecit hiatum.
1.272	prona ruentis equi cervice involvitur, ac sub
1.273	pectoris inpressu fracta inter crura rotatur.
1.274	at virtus placidi moderaminis, ut levitatem
1.275	prospicit obtritam monstri sub morte iacentis, 
1.276	intendit gressum mediocriter, os quoque parce
1.277	erigit et comi moderatur gaudia vultu,
1.278	cunctanti Spes fida comes succurrit et offert
1.279	ultorem gladium laudisque inspirat amorem,
1.280	illa cruentatam correptis crinibus, hostem 
1.281	protrahit et faciem laeva revocante supinat,
1.282	tunc caput orantis flexa cervice resectum
1.283	eripit ac madido suspendit colla capillo.
1.284	extinctum vitium sancto Spes increpat ore:
1.285	‘Desine grande loqui; frangit Deus omne superbum, 
1.286	magna cadunt, inflata crepant, tumefacta premuntur.
1.287	disce supercilium deponere, disce cavere
1.288	ante pedes foveam, quisquis sublime minaris.
1.289	pervulgata viget nostri sententia Christi
1.290	scandere celsa humiles et ad ima redire feroces. 
1.291	vidimus horrendum membris animisque Goliam
1.292	invalida cecidisse manu: puerilis in illum
1.293	dextera fundali torsit stridore lapillum
1.294	traiectamque cavo penetravit vulnere frontem.
1.295	ille minax, rigidus, iactans, truculentus, amarus, 
1.296	dum tumet indomitum, dum formidabile fervet,
1.297	dum sese ostentat, clipeo dum territat auras,
1.298	expertus pueri quid possint ludicra parvi
1.299	subcubuit teneris bellator turbidus annis.
1.300	me tunc ille puer virtutis pube secutus 
1.301	florentes animos sursum in mea regna tetendit,
1.302	servatur quia certa mihi domus omnipotentis
1.303	sub pedibus Domini, meque ad sublime vocantem
1.304	victores caesa culparum labe capessunt.’
1.305	dixit, et auratis praestringens aëra pinnis 
1.306	in caelum se virgo rapit, mirantur euntem
1.307	Virtutes tolluntque animos in vota volentes
1.308	ire simul, ni bella duces terrena retardent.
1.309	confligunt vitiis seque ad sua praemia servant.
1.310	venerat occiduis mundi de finibus hostis 
1.311	Luxuria, extinctae iamdudum prodiga famae,
1.312	delibuta comas, oculis vaga, languida voce,
1.313	perdita deliciis, vitae cui causa voluptas,
1.314	elumbem mollire animum, petulanter amoenas
1.315	haurire inlecebras et fractos solvere sensus. 
1.316	ac tunc pervigilem ructabat marcida cenam,
1.317	sub lucem quia forte iacens ad fercula raucos
1.318	audierat lituos, atque inde tepentia linquens
1.319	pocula lapsanti per vina et balsama gressu
1.320	ebria calcatis ad bellum floribus ibat. 
1.321	non tamen illa pedes, sed curru invecta venusto
1.322	saucia mirantum capiebat corda virorum,
1.323	o nova pugnandi species! non ales harundo
1.324	nervum pulsa fugit, nec stridula lancea torto
1.325	emicat amento, frameam nec dextra minatur; 
1.326	sed violas lasciva iacit foliisque rosarum
1.327	dimicat et calathos inimica per agmina fundit,
1.328	inde eblanditis Virtutibus halitus inlex
1.329	inspirat tenerum labefacta per ossa venenum,
1.330	et male dulcis odor domat ora et pectora et arma 
1.331	ferratosque toros obliso robore mulcet.
1.332	deiciunt animos ceu victi et spicula ponunt,
1.333	turpiter, heu, dextris languentibus obstupefacti
1.334	dum currum varia gemmarum luce micantem
1.335	mirantur, dum bratteolis crepitantia lora 
1.336	et solido ex auro pretiosi ponderis axem
1.337	defixis inhiant obtutibus et radiorum
1.338	argento albentem seriem, quam summa rotarum
1.339	flexura electri pallentis continet orbe.
1.340	et iam cuncta acies in deditionis amorem 
1.341	sponte sua versis transibat perfida signis
1.342	Luxuriae servire volens dominaeque fluentis
1.343	iura pati et laxa ganearum lege teneri.
1.344	ingemuit tam triste nefas fortissima virtus
1.345	Sobrietas, dextro socios decedere cornu 
1.346	invictamque manum quondam sine caede perire.
1.347	vexillum sublime crucis, quod in agmine primo
1.348	dux bona praetulerat, defixa cuspide sistit,
1.349	instauratque levem dictis mordacibus alam
1.350	exstimulans animos nunc probris, nunc prece mixta: 
1.351	‘quis furor insanas agitat caligine mentes?
1.352	quo ruitis? cui colla datis? quae vincula tandem,
1.353	pro pudor, armigeris amor est perferre lacertis,
1.354	lilia luteolis interlucentia sertis
1.355	et ferrugineo vernantes flore coronas? 
1.356	his placet adsuetas bello iam tradere palmas
1.357	nexibus, his rigidas nodis innectier ulnas,
1.358	ut mitra caesariem cohibens aurata virilem
1.359	conbibat infusum croceo religamine nardum,
1.360	post inscripta oleo frontis signacula, per quae 
1.361	unguentum regale datum est et chrisma perenne,
1.362	ut tener incessus vestigia syrmate verrat
1.363	sericaque infractis fluitent ut pallia membris,
1.364	post inmortalem tunicam quam pollice docto
1.365	texuit alma Fides, dans inpenetrabile tegmen 
1.366	pectoribus lotis, dederat quibus ipsa renasci,
1.367	inde ad nocturnas epulas, ubi cantharus ingens
1.368	despuit effusi spumantia damna Falerni
1.369	in mensam cyathis stillantibus, uda ubi multo
1.370	fulcra mero veterique toreumata rore rigantur? 
1.371	excidit ergo animis eremi sitis, excidit ille
1.372	fons patribus de rupe datus, quem mystica virga
1.373	elicuit scissi salientem vertice saxi?
1.374	angelicusne cibus prima in tentoria vestris
1.375	fluxit avis, quem nunc sero felicior aevo 
1.376	vespertinus edit populus de corpore Christi?
1.377	his vos inbutos dapibus iam crapula turpis
1.378	Luxuriae ad madidum rapit inportuna lupanar,
1.379	quosque viros non Ira fremens, non idola bello
1.380	cedere conpulerant, saltatrix ebria flexit! 
1.381	state, precor, vestri memores, memores quoque Christi.
1.382	quae sit vestra tribus, quae gloria, quis Deus et rex,
1.383	quis Dominus meminisse decet, vos nobile Iudae
1.384	germen ad usque Dei genetricem, qua Deus ipse
1.385	esset homo, procerum venistis sanguine longo. 
1.386	excitet egregias mentes celeberrima David
1.387	gloria continuis bellorum exercita curis,
1.388	excitet et Samuel, spolium qui divite ab hoste
1.389	adtrectare vetat nec victum vivere regem
1.390	incircumcisum patitur, ne praeda superstes 
1.391	victorem placidum recidiva in proelia poscat,
1.392	parcere iam capto crimen putat ille tyranno,
1.393	at vobis contra vinci et succumbere votum est.
1.394	paeniteat, per si qua movet reverentia summi
1.395	numinis, hoc tam dulce malum voluisse nefanda 
1.396	proditione sequi; si paenitet, haud nocet error,
1.397	paenituit Ionatham ieiunia sobria dulci
1.398	conviolasse favo sceptri mellisque sapore
1.399	heu male gustato, regni dum blanda voluptas
1.400	oblectat iuvenem iurataque sacra resolvit. 
1.401	sed quia paenituit, nec sors lacrimabilis illa est,
1.402	nec tinguit patrias sententia saeva secures,
1.403	en ego Sobrietas, si conspirare paratis,
1.404	pando viam cunctis virtutibus, ut malesuada
1.405	Luxuries, multo stipata satellite, poenas 
1.406	cum legione sua Christo sub iudice pendat.’
1.407	sic effata crucem Domini ferventibus offert
1.408	obvia quadriiugis, lignum venerabile in ipsos
1.409	intentans frenos, quod ut expavere feroces
1.410	cornibus obpansis et summa fronte coruscum, 
1.411	vertunt praecipitem caeca formidine fusi
1.412	per praerupta fugam, fertur resupina reductis
1.413	nequiquam loris auriga comamque madentem
1.414	pulvere foedatur. tunc et vertigo rotarum
1.415	inplicat excussam dominam; nam prona sub axem 
1.416	labitur et lacero tardat sufflamine currum,
1.417	addit Sobrietas vulnus letale iacenti,
1.418	coniciens silicem rupis de parte molarem,
1.419	hunc vexilliferae quoniam fors obtulit ictum
1.420	spicula nulla manu sed belli insigne gerenti, 
1.421	casus agit saxum, medii spiramen ut oris
1.422	frangeret, et recavo misceret labra palato,
1.423	dentibus introrsum resolutis lingua resectam
1.424	dilaniata gulam frustis cum sanguinis inplet.
1.425	insolitis dapibus crudescit guttur, et ossa 
1.426	conliquefacta vorans revomit quas hauserat offas.
1.427	ebibe iam proprium post pocula multa cruorem,
1.428	virgo ait increpitans, ‘sint haec tibi fercula tandem
1.429	tristia praeteriti nimiis pro dulcibus aevi.
1.430	lascivas vitae inlecebras gustatus amarae 
1.431	mortis et horrifico sapor ultimus asperat haustu.’ 1
1.432	caede ducis dispersa fugit trepidante pavore
1.433	nugatrix acies. Iocus et Petulantia primi
1.434	cymbala proiciunt; bellum nam talibus armis
1.435	ludebant resono meditantes vulnera sistro. 
1.436	dat tergum fugitivus Amor, lita tela veneno
1.437	et lapsum ex umeris arcum pharetramque cadentem
1.438	pallidus ipse metu sua post vestigia linquit.
1.439	Pompa, ostentatrix vani splendoris, inani
1.440	exuitur nudata peplo; discissa trahuntur 
1.441	serta venustatis collique ac verticis aurum
1.442	solvitur, et gemmas Discordia dissona turbat,
1.443	non piget adtritis pedibus per acuta frutecta
1.444	ire voluptatem, quoniam vis maior acerbam
1.445	conpellit tolerare fugam; formido pericli 
1.446	praedurat teneras iter ad cruciabile plantas,
1.447	qua se cumque fugax trepidis fert cursibus agmen,
1.448	damna iacent, crinalis acus, redimicula, vittae,
1.449	fibula, flammeolum, strophium, diadema, monile.
1.450	his se Sobrietas et totus Sobrietatis 
1.451	abstinet exuviis miles damnataque castis
1.452	scandala proculcat pedibus, nec fronte severos
1.453	conivente oculos praedarum ad gaudia flectit.
1.454	fertur Avaritia gremio praecincta capaci,
1.455	quidquid Luxus edax pretiosum liquerat, unca 
1.456	corripuisse manu, pulchra in ludibria vasto
1.457	ore inhians aurique legens fragmenta caduci
1.458	inter harenarum cumulos. nec sufficit amplos
1.459	inplevisse sinus; iuvat infercire cruminis
1.460	turpe lucrum et gravidos furtis distendere fiscos, 
1.461	quos laeva celante tegit laterisque sinistri
1.462	velat opermento; velox nam dextra rapinas
1.463	abradit spoliisque ungues exercet aenos.
1.464	Cura, Famis, Metus, Anxietas, Periuria, Pallor,
1.465	Corruptela, Dolus, Commenta, Insomnia, Sordes, 
1.466	Eumenides variae monstri comitatus aguntur,
1.467	nec minus interea rabidorum more luporum
1.468	Crimina persultant toto grassantia campo,
1.469	matris Avaritiae nigro de lacte creata,
1.470	si fratris galeam fulvis radiare ceraunis 
1.471	germanus vidit conmilito, non timet ensem
1.472	exerere atque caput socio mucrone ferire,
1.473	de consanguineo rapturus vertice gemmas.
1.474	filius extinctum belli sub sorte cadaver
1.475	aspexit si forte patris, fulgentia bullis 
1.476	cingula et exuvias gaudet rapuisse cruentas:
1.477	cognatam Civilis agit Discordia praedam,
1.478	nec parcit propriis Amor insatiatus Habendi
1.479	pigneribus spoliatque suos Famis inpia natos.
1.480	talia per populos edebat funera victrix 
1.481	orbis Avaritia, sternens centena virorum
1.482	millia vulneribus variis: hunc lumine adempto
1.483	effossisque oculis velut in caligine noctis
1.484	caecum errare sinit perque offensacula multa
1.485	ire, nec oppositum baculo temptare periclum. 
1.486	porro alium capit intuitu fallitque videntem,
1.487	insigne ostentans aliquid, quod dum petit ille,
1.488	excipitur telo incautus cordisque sub ipso
1.489	saucius occulto ferrum suspirat adactum.
1.490	multos praecipitata in aperta incendia cogit 
1.491	nec patitur vitare focos, quibus aestuat aurum,
1.492	quod petit arsurus pariter speculator 1 avarus.
1.493	omne hominum rapit illa genus, mortalia cuncta
1.494	occupat interitu, neque est violentius ullum
1.495	terrarum vitium, quod tantis cladibus aevum 
1.496	mundani involvat populi damnetque gehennae.
1.497	quin ipsos temptare manu, si credere dignum est,
1.498	ausa sacerdotes Domini, qui proelia forte
1.499	ductores primam ante aciem pro laude gerebant
1.500	virtutum, magnoque inplebant classica flatu. 
1.501	et fors innocuo tinxisset sanguine ferrum,
1.502	ni Ratio armipotens, gentis Levitidis una
1.503	semper fida comes, clipeum obiectasset et atrae
1.504	hostis ab incursu claros texisset alumnos.
1.505	stant tuti Rationis ope, stant turbine ab omni 
1.506	inmunes fortesque animi; vix in cute summa
1.507	praestringens paucos tenui de vulnere laedit
1.508	cuspis Avaritae. stupuit luis inproba castis
1.509	heroum iugulis longe sua tela repelli;
1.510	ingemit et dictis ardens furialibus infit: 
1.511	‘vincimur, heu, segnes nec nostra potentia perfert
1.512	vim solitam, languet violentia saeva nocendi,
1.513	suevcrat invictis quae viribus omnia ubique
1.514	rumpere corda hominum; nec enim tam ferrea quemquam
1.515	duravit natura virum, cuius rigor aera 
1.516	sperneret aut nostro foret inpenetrabilis auro.
1.517	ingenium omne neci dedimus; tenera, aspera, dura,
1.518	docta, indocta simul, bruta et sapientia, nec non
1.519	casta, incesta meae patuerunt pectora dextrae,
1.520	sola igitur rapui quidquid Styx abdit avaris 
1.521	gurgitibus, nobis ditissima Tartara debent
1.522	quos retinent populos, quod volvunt saecula nostrum est,
1.523	quod miscet mundus, vesana negotia, nostrum,
1.524	qui fit praevalidas quod pollens gloria vires
1.525	deserit et cassos ludit fortuna lacertos? 
1.526	sordet Christicolis rutilantis fulva monetae
1.527	effigies, sordent argenti emblemata, et omnis
1.528	thensaurus nigrante oculis vilescit honore,
1.529	quid sibi docta volunt fastidia? nonne triumphum
1.530	egimus e Scarioth, magnus qui discipulorum 
1.531	et conviva Dei, dum fallit foedere mensae
1.532	haudquaquam ignarum dextramque parabside iungit,
1.533	incidit in nostrum flammante cupidine telum,
1.534	infamem mercatus agrum de sanguine amici
1.535	numinis, obliso luiturus iugera collo? 
1.536	viderat et Iericho propria inter funera quantum
1.537	posset nostra manus, cum victor concidit Achar.
1.538	caedibus insignis murali et strage superbus
1.539	subcubuit capto victis ex hostibus auro,
1.540	dum vetitis insigne legens anathema favillis 
1.541	maesta ruinarum spolia insatiabilis haurit.
1.542	non illum generosa tribus, non plebis avitae
1.543	iuvit Iuda parens, Christo quandoque propinquo
1.544	nobilis et tali felix patriarcha nepote.
1.545	quis placet exemplum generis, placeat quoque forma 
1.546	exitii: sit poena eadem, quibus et genus unum est.
1.547	quid moror aut Iudae populares aut populares
1.548	sacricolae summi (summus nam fertur Aaron)
1.549	fallere fraude aliqua Martis congressibus inpar?
1.550	nil refert armis contingat palma dolisve.’
1.551	dixerat et torvam faciem furialiaque arma
1.552	exuit inque habitum sese transformat honestum;
1.553	fit virtus specie vultuque et veste severa
1.554	quam memorant Frugi, parce cui vivere cordi est
1.555	et servare suum; tamquam nil raptet avare, 
1.556	artis adumbratae meruit ceu sedula laudem,
1.557	huius se specie mendax Bellona coaptat,
1.558	non ut avara lues, sed virtus parca putetur;
1.559	nec non et tenero pietatis tegmine crines
1.560	obtegit anguinos, ut candida palla latentem 
1.561	dissimulet rabiem, diroque obtenta furori,
1.562	quod rapere et clepere est avideque abscondere parta,
1.563	natorum curam dulci sub nomine iactet.
1.564	talibus inludens male credula corda virorum
1.565	fallit imaginibus, monstrumque ferale sequuntur 
1.566	dum credunt virtutis opus; capit inpia Erinys
1.567	consensu faciles manicisque tenacibus artat.
1.568	attonitis ducibus perturbatisque maniplis
1.569	nutabat virtutum acies errore biformis
1.570	portenti, ignorans quid amicum credat in illo 
1.571	quidve hostile notet: letum versatile et anceps
1.572	lubricat incertos dubia sub imagine visus,
1.573	cum subito in medium frendens Operatio campum
1.574	prosilit auxilio sociis, pugnamque capessit
1.575	militiae postrema gradu, sed sola duello 
1.576	inpositura manum, ne quid iam triste supersit.
1.577	omne onus ex umeris reiecerat, omnibus ibat
1.578	nudata induviis multo et se fasce levarat,
1.579	olim divitiis gravibusque oppressa talentis,
1.580	libera nunc miserando inopum, quos larga benigne 
1.581	foverat effundens patrium bene prodiga censum.
1.582	iam loculos ditata fidem 1 spectabat inanes,
1.583	aeternam numerans redituro faenore summam,
1.584	horruit invictae Virtutis fulmen et inpos
1.585	mentis Avaritia stupefactis sensibus haesit 
1.586	certa mori: nam quae fraudis via restet, ut ipsa
1.587	calcatrix mundi mundanis victa fatiscat
1.588	inlecebris spretoque iterum sese inplicet auro?
1.589	invadit trepidam virtus fortissima duris
1.590	ulnarum nodis, obliso et gutture frangit 
1.591	exsanguem siccamque gulam; conpressa ligantur
1.592	vincla lacertorum sub mentum et faucibus artis
1.593	extorquent animam, nullo quae vulnere rapta
1.594	palpitat atque aditu spiraminis intercepto
1.595	inclusam patitur venarum carcere mortem. 
1.596	illa reluctanti genibusque et calcibus instans
1.597	perfodit et costas atque ilia rumpit anhela,
1.598	mox spolia exstincto de corpore diripit; auri
1.599	sordida frusta rudis nec adhuc fornace recoctam
1.600	materiam, tineis etiam marsuppia crebris 
1.601	exesa et virides obducta aerugine nummos
1.602	dispergit servata diu victrix et egenis
1.603	dissipat ac tenues captivo munere donat,
1.604	tunc circumfusam vultu exultante coronam
1.605	respiciens alacris media inter milia clamat: 
1.606	‘solvite procinctum, iusti, et discedite ab armis!
1.607	causa mali tanti iacet interfecta; lucrandi
1.608	ingluvie pereunte licet requiescere sanctis.
1.609	summa quies nil velle super quam postulet usus
1.610	debitus, ut simplex alimonia, vestis et una 
1.611	infirmos tegat ac recreet mediocriter artus
1.612	expletumque modum naturae non trahat extra,
1.613	ingressurus iter peram ne tollito, neve
1.614	de tunicae alterius gestamine providus ito,
1.615	nec te sollicitet res crastina, ne cibus alvo 
1.616	defuerit: redeunt escae cum sole diurnae.
1.617	nonne vides ut nulla avium cras cogitet ac se
1.618	pascendam, praestante Deo, non anxia credat?
1.619	confidunt volucres victum non defore viles,
1.620	passeribusque subest modico venalibus asse 
1.621	indubitata fides Dominum curare potentem
1.622	ne pereant, tu, cura Dei, facies quoque Christi,
1.623	addubitas ne te tuus umquam deserat auctor?
1.624	ne trepidate, homines; vitae dator et dator escae est.
1.625	quaerite luciferum caelesti dogmate pastum, 
1.626	qui spem multiplicans alat invitiabilis aevi,
1.627	corporis inmemores: memor est qui condidit illud
1.628	subpeditare cibos atque indiga membra fovere.’
1.629	his dictis curae emotae, Metus et Labor et Vis
1.630	et Scelus et placitae fidei Fraus infitiatrix 
1.631	depulsae vertere solum. Pax inde fugatis
1.632	hostibus alma abigit bellum, discingitur omnis
1.633	terror et avulsis exfibulat ilia zonis,
1.634	vestis ad usque pedes descendens defluit imos,
1.635	temperat et rapidum privata modestia gressum. 
1.636	cornicinum curva aera silent, placabilis inplet
1.637	vaginam gladius, sedato et pulvere campi
1.638	suda redit facies liquidae sine nube diei,
1.639	purpuream videas caeli clarescere lucem.
1.640	agmina casta super vultum sensere Tonantis 
1.641	adridere hilares pulso certamine turmae,
1.642	et Christum gaudere suis victoribus arce
1.643	aetheris ac patrium famulis aperire profundum,
1.644	dat signum felix Concordia reddere castris
1.645	victrices aquilas atque in tentoria cogi. 
1.646	numquam tanta fuit species nec par decus ulli
1.647	militiae, cum dispositis bifida agmina longe
1.648	duceret ordinibus peditum psallente caterva,
1.649	ast alia de parte equitum resonantibus hymnis,
1.650	non aliter cecinit respectans victor hiantem 
1.651	Istrahel rabiem ponti post terga minacis,
1.652	cum iam progrediens calcaret litora sicco
1.653	ulteriora pede, stridensque per extima calcis
1.654	mons rueret pendentis aquae nigrosque relapso
1.655	gurgite Nilicolas fundo deprenderet imo, 
1.656	ac refluente sinu iam redderet unda natatum
1.657	piscibus et nudas praeceps operiret harenas.
1.658	pulsavit resono modulantia tympana plectro
1.659	turba Dei celebrans mirum ac memorabile saeclis
1.660	omnipotentis opus, liquidas inter freta ripas 
1.661	fluctibus incisis et subsistente procella
1.662	crescere suspensosque globos potuisse teneri,
1.663	sic expugnata vitiorum gente resultant
1.664	mystica dulcimodis virtutum carmina psalmis,
1.665	ventum erat ad fauces portae castrensis, ubi artum 
1.666	liminis introitum bifori dant cardine claustra.
1.667	nascitur hic inopina Mali lacrimabilis astu
1.668	tempestas, placidae turbatrix invida Pacis,
1.669	quae tantum subita vexaret clade triumphum.
1.670	inter confertos cuneos Concordia forte 
1.671	dum stipata pedem iam tutis moenibus infert,
1.672	excipit occultum vitii latitantis ab ictu
1.673	mucronem laevo in latere, squalentia quamvis
1.674	texta catenato ferri subtegmine corpus
1.675	ambirent sutis et acumen vulneris hamis 
1.676	respuerent, rigidis nec fila tenacia nodis
1.677	inpactum sinerent penetrare in viscera telum.
1.678	rara tamen chalybem tenui transmittere puncto
1.679	commissura dedit, qua sese extrema politae
1.680	squama ligat tunicae sinus et sibi conserit oras. 
1.681	intulit hoc vulnus pugnatrix subdola victae
1.682	partis et incautis victoribus insidiata est.
1.683	nam pulsa Culparum acie Discordia nostros
1.684	intrarat cuneos sociam mentita figuram.
1.685	scissa procul palla structum et serpente flagellum 
1.686	multiplici media camporum in strage iacebant.
1.687	ipsa redimitos olea frondente capillos
1.688	ostentans festis respondet laeta choreis.
1.689	sed sicam sub veste tegit, te, maxima virtus,
1.690	te solam tanto e numero, Concordia, tristi 
1.691	fraude petens, sed non vitalia rumpere sacri
1.692	corporis est licitum, summo tenus extima tactu
1.693	laesa cutis tenuem signavit sanguine rivum.
1.694	exclamat virtus subito turbata: ‘quid hoc est?
1.695	quae manus hic inimica latet, quae prospera nostra 
1.696	vulnerat et ferrum tanta inter gaudia vibrat?
1.697	quid iuvat indomitos bello sedasse Furores
1.698	et sanctum vitiis pereuntibus omne receptum, 
1.699	si virtus sub pace cadit?’ trepida agmina maestos
1.700	convertere oculos: stillabat vulneris index 
1.701	ferrata de veste cruor, mox et pavor hostem
1.702	comminus adstantem prodit; nam pallor in ore
1.703	conscius audacis facti dat signa reatus
1.704	et deprensa tremunt languens manus et color albens.
1.705	circumstat propere strictis mucronibus omnis 
1.706	Virtutum legio exquirens fervente tumultu
1.707	et genus et nomen, patriam sectamque, Deumque
1.708	quem colat et missu cuiatis venerit, illa
1.709	exsanguis turbante metu: ‘Discordia dicor,
1.710	cognomento Heresis; Deus est mihi discolor,’ inquit, 
1.711	‘nunc minor, aut maior, modo duplex et modo simplex,
1.712	cum placet, aerius et de phantasmate visus,
1.713	aut innata anima est quoties volo ludere numen;
1.714	praeceptor Belia mihi, domus et plaga mundus.’
1.715	non tulit ulterius capti blasphemia monstri 
1.716	Virtutum regina Fides, sed verba loquentis
1.717	inpedit et vocis claudit spiramina pilo,
1.718	pollutam rigida transfigens cuspide linguam,
1.719	carpitur innumeris feralis bestia dextris;
1.720	frustatim sibi quisque rapit quod spargat in auras, 
1.721	quod canibus donet, corvis quod edacibus ultro
1.722	offerat, inmundis caeno exhalante cloacis
1.723	quod trudat, monstris quod mandet habere marinis.
1.724	discissum foedis animalibus omne cadaver
1.725	dividitur, ruptis Heresis perit horrida membris. 
1.726	conpositis igitur rerum morumque secundis
1.727	in commune bonis, postquam 1 intra tuta morari
1.728	contigit ac statione frui valloque foveri
1.729	pacificos Sensus, et in otia solvere curas, 1
1.730	exstruitur media castrorum sede tribunal 
1.731	editiore loco, tumulus quem vertice acuto
1.732	excitat in speculam, subiecta unde omnia late
1.733	liber inoffenso circum inspicit aere visus,
1.734	hunc sincera Fides simul et Concordia, sacro
1.735	foedere iuratae Christi sub amore sorores, 
1.736	conscendunt apicem; mox et sublime tribunal
1.737	par sanctum carumque sibi supereminet aequo
1.738	iure potestatis, consistunt aggere summo
1.739	conspicuae populosque iubent adstare frequentes,
1.740	concurrunt alacres castris ex omnibus omnes, 
1.741	nulla latet pars Mentis iners, quae corporis ullo
1.742	intercepta sinu per conceptacula sese
1.743	degeneri languore tegat, tentoria apertis
1.744	cuncta patent velis, reserantur carbasa, ne quis
1.745	marceat obscuro stertens habitator operto. 
1.746	auribus intentis expectant contio, quidnam
1.747	victores post bella vocet Concordia princeps,
1.748	quam velit atque Fides virtutibus addere legem,
1.749	erumpit prima in vocem Concordia tali
1.750	adloquio: ‘cumulata quidem iam gloria vobis, 
1.751	o Patris, o Domini fidissima pignera Christi,
1.752	contigit: extincta est multo certamine saeva 
1.753	barbaries, sanctae quae circumsaepserat urbis
1.754	indigenas, ferroque viros flammaque premebat.
1.755	publica sed requies privatis rure foroque 
1.756	constat amicitiis: scissura domestica turbat
1.757	rem populi, titubatque foris quod dissidet intus,
1.758	ergo cavete, viri, ne sit sententia discors
1.759	Sensibus in nostris, ne secta exotica tectis
1.760	nascatur conflata odiis, quia fissa voluntas 
1.761	confundit variis arcana biformia fibris,
1.762	quod sapimus coniungat amor;quod vivimus uno
1.763	conspiret studio: nil dissociabile firmum est.
1.764	utque homini atque Deo medius intervenit Iesus,
1.765	qui sociat mortale Patri, ne carnea distent 
1.766	Spiritui aeterno sitque ut Deus unus utrumque,
1.767	sic, quidquid gerimus mentisque et corporis actu,
1.768	spiritus unimodis texat conpagibus unus.
1.769	pax plenum virtutis opus, pax summa laborum,
1.770	pax belli exacti pretium est pretiumque pericli. 
1.771	sidera pace vigent, consistunt ferrea pace.
1.772	nil placitum sine pace Deo: non munus ad aram
1.773	cum cupias offerre probat, si turbida fratrem
1.774	mens inpacati sub pectoris oderit antro,
1.775	nec, si flammicomis Christi pro nomine martyr 
1.776	ignibus insilias servans inamabile votum 
1.777	bile sub obliqua, pretiosam proderit Iesu
1.778	inpendisse animam, meriti quia clausula pax est.
1.779	non inflata tumet, non invidet aemula fratri,
1.780	omnia perpetitur patiens atque omnia credit, 
1.781	nunquam laesa dolet, cuncta offensacula donat,
1.782	occasum lucis venia praecurrere gestit,
1.783	anxia ne stabilem linquat sol conscius iram.
1.784	quisque litare Deo mactatis vult holocaustis,
1.785	offerat in primis pacem: nulla hostia Christo 
1.786	dulcior: hoc solo sancta ad donaria vultum
1.787	munere convertens liquido 1 oblectatur odore,
1.788	sed tamen et niveis tradit Deus ipse columbis
1.789	pinnatum tenera plumarum veste colubrum
1.790	rimante ingenio docte internoscere mixtum 
1.791	innocuis avibus; latet et lupus ore cruento
1.792	lacteolam mentitus ovem sub vellere molli,
1.793	cruda per agninos exercens funera rictus,
1.794	hac sese occultat Photinus et Arrius arte,
1.795	inmanes feritate lupi. discrimina produnt 
1.796	nostra recensque cruor, quamvis de corpore summo,
1.797	quid possit furtiva manus.’ gemitum dedit omnis
1.798	Virtutum populus casu concussus acerbo,
1.799	tum generosa Fides haec subdidit: ‘immo secundis
1.800	in rebus cesset gemitus. Concordia laesa est, 
1.801	sed defensa Fides: quin et Concordia sospes,
1.802	germanam comitata Fidem, sua vulnera ridet,
1.803	haec mea sola salus, nihil hac mihi triste recepta,
1.804	unum opus egregio restat post bella labori,
1.805	o proceres, regni quod tandem pacifer heres 
1.806	belligeri, armatae successor inermus et aulae,
1.807	instituit Solomon, quoniam genitoris anheli
1.808	fumarat calido regum de sanguine dextra.
1.809	sanguine nam terse- templum fundatur et ara
1.810	ponitur auratis Christi domus ardua tectis. 
1.811	tunc Hierusalem templo inlustrata quietum
1.812	suscepit iam diva Deum, circumvaga postquam
1.813	sedit marmoreis fundata altaribus arca.
1.814	surgat et in nostris templum venerabile castris,
1.815	omnipotens cuius sanctorum sancta revisat. 
1.816	nam quid terrigenas ferro pepulisse phalangas
1.817	Culparum prodest, hominis si Filius arce
1.818	aetheris inlapsus purgati corporis urbem
1.819	intret inornatam templi splendentis egenus?
1.820	hactenus alternis sudatum est comminus armis: 
1.821	munia nunc agitet tacitae toga candida pacis,
1.822	atque sacris sedem properet discincta iuventus.’
1.823	haec ubi dicta dedit, gradibus regina superbis
1.824	desiluit tantique operis Concordia consors
1.825	metatura novum iacto fundamine templum. 
1.826	aurea planitiem spatiis percurrit harundo
1.827	dimensis, quadrent ut quattuor undique frontes,
1.828	ne commissuris distantibus angulus inpar
1.829	argutam mutilet per dissona semetra normam.
1.830	Aurorae de parte tribus plaga lucida portis 
1.831	inlustrata patet, triplex aperitur ad austrum
1.832	portarum numerus, tris occidualibus offert
1.833	ianua trina fores, totiens aquilonis ad axem
1.834	panditur alta domus, nullum illic structile saxum,
1.835	sed cava per solidum multoque forata dolatu 
1.836	gemma relucenti limen conplectitur arcu,
1.837	vestibulumque lapis penetrabile concipit unus.
1.838	portarum summis inscripta in postibus auro
1.839	nomina apostolici fulgent bis sena senatus.
1.840	Spiritus his titulis arcana recondita Mentis 
1.841	ambit et electos vocat in praecordia Sensus;
1.842	quaque hominis natura viget, quam corpore toto
1.843	quadrua vis animat, trinis ingressibus aram
1.844	cordis adit castisque colit sacraria votis;
1.845	seu pueros sol primus agat, seu fervor ephebos 
1.846	incendat nimius, seu consummabilis aevi
1.847	perficiat lux plena viros, sive algida Borrae
1.848	aetas decrepitam vocet ad pia sacra senectam,
1.849	occurrit trinum quadrina ad compita nomen,
1.850	quod bene discipulis disponit rex duodenis. 
1.851	quin etiam totidem gemmarum insignia textis
1.852	parietibus distincta micant, animasque colorum
1.853	viventes liquido lux evomit alta profundo,
1.854	ingens chrysolitus, nativo interlitus auro,
1.855	hinc sibi sapphirum sociaverat, inde beryllum, 
1.856	distantesque nitor medius variabat honores,
1.857	hic chalcedon hebes perfunditur ex hyacinthi
1.858	lumine vicino; nam forte cyanea propter
1.859	stagna lapis cohibens ostro fulgebat aquoso.
1.860	sardonicem pingunt amethystina, pingit iaspis 
1.861	sardium iuxta adpositum pulcherque topazon.
1.862	has inter species smaragdina gramine verno
1.863	prata virent volvitque vagos lux herbida fluctus,
1.864	te quoque conspicuum structura interserit, ardens
1.865	chrysoprase, et sidus saxis stellantibus addit. 
1.866	stridebat gravidis funalis machina vinclis
1.867	inmensas rapiens alta ad fastigia gemmas,
1.868	at domus interior septem subnixa columnis
1.869	crystalli algentis vitrea de rupe recisis
1.870	construitur, quarum tegit edita calculus albens 
1.871	in conum caesus capita et sinuamine subter
1.872	subductus conchae in speciem, quod mille talentis
1.873	margaritum ingens, opibusque et censibus hastae
1.874	addictis, animosa Fides mercata pararat.
1.875	hoc residet solio pollens Sapientia et omne 
1.876	consilium regni celsa disponit ab aula,
1.877	tutandique hominis leges sub corde retractat.
1.878	in manibus dominae sceptrum non arte politum
1.879	sed ligno vivum viridi est, quod stirpe recisum,1
1.880	quamvis nullus alat terreni caespitis umor, 
1.881	fronde tamen viret incolumi, tum sanguine tinctis
1.882	intertexta rosis candentia lilia miscet
1.883	nescia marcenti florem submittere collo,
1.884	huius forma fuit sceptri gestamen Aaron
1.885	floriferum, sicco quod germina cortice trudens 
1.886	explicuit tenerum spe pubescente decorem
1.887	inque novos subito tumuit virga arida fetus.
1.888	reddimus aeternas, indulgentissime doctor,
1.889	grates, Christe, tibi, meritosque sacramus honores
1.890	ore pio; nam cor vitiorum stercore sordet. 
1.891	tu nos corporei latebrosa pericula operti
1.892	luctantisque animae voluisti agnoscere casus.
1.893	novimus ancipites nebuloso in pectore sensus
1.894	sudare alternis conflictibus, et variato
1.895	pugnarum eventu nunc indole crescere dextra, 
1.896	nunc inclinatis virtutibus 1 ad iuga vitae
1.897	deteriora trahi seseque addicere noxis
1.898	turpibus et propriae iacturam ferre salutis.
1.899	o quotiens animam, vitiorum peste repulsa,
1.900	sensimus incaluisse Deo! quotiens tepefactum 
1.901	caeleste ingenium post gaudia candida taetro
1.902	cessisse stomacho! fervent bella horrida, fervent
1.903	ossibus inclusa, fremit et discordibus armis
1.904	non simplex natura hominis; nam viscera limo
1.905	effigiata premunt animam, contra ille sereno 
1.906	editus adflatu nigrantis carcere cordis
1.907	aestuat, et sordes arta inter vincla recusat,
1.908	spiritibus pugnant variis lux atque tenebrae,
1.909	distantesque animat duplex substantia vires,
1.910	donec praesidio Christus Deus adsit et omnes 
1.911	virtutum gemmas conponat sede piata,
1.912	atque, ubi peccatum regnaverat, aurea templi
1.913	atria constituens texat spectamine morum
1.914	ornamenta animae, quibus oblectata decoro
1.915	aeternum solio dives Sapientia regnet. 
