1.1	Ales diei nuntius
1.2	lucem propinquam praecinit;
1.3	nos excitator mentium
1.4	iam Christus ad vitam vocat.
1.5	auferte clamat ‘lectulos
1.6	aegros, soporos, desides;
1.7	castique, recti ac sobrii
1.8	vigilate, iam sum proximus.’
1.9	post solis ortum fulgidi
1.10	serum est cubile spernere, 
1.11	ni parte noctis addita
1.12	tempus labori adieceris.
1.13	vox ista qua strepunt aves
1.14	stantes sub ipso culmine,
1.15	paulo ante quam lux emicet, 
1.16	nostri figura est iudicis.
1.17	tectos tenebris horridis
1.18	stratisque opertos segnibus
1.19	suadet quietem linquere
1.20	iam iamque venturo die, 
1.21	ut, cum coruscis flatibus
1.22	aurora caelum sparserit,
1.23	omnes labore exercitos
1.24	confirmet ad spem luminis.
1.25	hic somnus ad tempus datus 
1.26	est forma mortis perpetis:
1.27	peccata, ceu nox horrida,
1.28	cogunt iacere ac stertere.
1.29	sed vox ab alto culmine
1.30	Christi docentis praemonet 
1.31	adesse iam lucem prope,
1.32	ne mens sopori serviat,
1.33	ne somnus usque ad terminos
1.34	vitae socordis opprimat
1.35	pectus sepultum crimine 
1.36	et lucis oblitum suae.
1.37	ferunt vagantes daemonas
1.38	laetos tenebris noctium
1.39	gallo canente exterritos
1.40	sparsim timere et cedere. 
1.41	invisa nam vicinitas
1.42	lucis, salutis, numinis,
1.43	rupto tenebrarum situ
1.44	noctis fugat satellites.
1.45	hoc esse signum praescii 
1.46	norunt repromissae spei,
1.47	qua nos soporis liberi
1.48	speramus adventum Dei.
1.49	quae vis sit huius alitis,
1.50	Salvator ostendit Petro, 
1.51	ter antequam gallus canat
1.52	sese negandum praedicans.
1.53	fit namque peccatum prius
1.54	quam praeco lucis proximae
1.55	inlustret humanum genus 
1.56	finemque peccandi ferat.
1.57	flevit negator denique
1.58	ex ore prolapsum nefas,
1.59	cum mens maneret innocens
1.60	animusque servaret fidem. 
1.61	nec tale quidquam postea
1.62	linguae locutus lubrico est,
1.63	cantuque galli cognito
1.64	peccare iustus destitit.
1.65	inde est quod omnes credimus 
1.66	illo quietis tempore
1.67	quo gallus exultans canit
1.68	Christum redisse ex inferis.
1.69	tunc mortis oppressus vigor,
1.70	tunc lex subacta est Tartari, 
1.71	tunc vis diei fortior
1.72	noctem coegit cedere.
1.73	iam iam quiescant inproba,
1.74	iam culpa furva obdormiat,
1.75	iam noxa letalis suum 
1.76	perpessa somnum marceat.
1.77	vigil vicissim spiritus
1.78	quodcumque restat temporis,
1.79	dum meta noctis clauditur,
1.80	stans ac laborans excubet. 
1.81	Iesum ciamus vocibus
1.82	flentes, precantes, sobrii;
1.83	intenta supplicatio
1.84	dormire cor mundum vetat.
1.85	sat convolutis artubus 
1.86	sensum profunda oblivio
1.87	pressit, gravavit, obruit
1.88	vanis vagantem somniis.
1.89	sunt nempe falsa et frivola
1.90	quae mundiali gloria, 
1.91	ceu dormientes, egimus:
1.92	vigilemus, hic est veritas.
1.93	aurum, voluptas, gaudium,
1.94	opes, honores, prospera,
1.95	quaecumque nos inflant mala, 
1.96	fit mane, nil sunt omnia.
1.97	tu, Christe, somnum dissice,
1.98	tu rumpe noctis vincula,
1.99	tu solve peccatum vetus,
1.100	novumque lumen ingere. 
2.1	Nox et tenebrae et nubila,
2.2	confusa mundi et turbida,
2.3	lux intrat, albescit polus,
2.4	Christus venit, discedite.
2.5	caligo terrae scinditur 
2.6	percussa solis spiculo,
2.7	rebusque iam color redit
2.8	vultu nitentis sideris.
2.9	sic nostra mox obscuritas
2.10	fraudisque pectus conscium 
2.11	ruptis retectum nubibus
2.12	regnante pallescet Deo.
2.13	tunc non licebit claudere
2.14	quod quisque fuscum cogitat,
2.15	sed mane clarescent novo 
2.16	secreta mentis prodita.
2.17	fur ante lucem squalido
2.18	inpune peccat tempore,
2.19	sed lux dolis contraria
2.20	latere furtum non sinit. 
2.21	versuta fraus et callida
2.22	amat tenebris obtegi,
2.23	aptamque noctem turpibus
2.24	adulter occultus fovet.
2.25	sol, ecce, surgit igneus: 
2.26	piget, pudescit, paenitet,
2.27	nec teste quisquam lumine
2.28	peccare constanter potest.
2.29	quis mane sumptis nequiter
2.30	non erubescit poculis, 
2.31	cum fit libido temperans, 
2.32	astumque nugator sapit?
2.33	nunc, nunc severum vivitur,
2.34	nunc nemo temptat ludicrum,
2.35	inepta nunc omnes sua 
2.36	vultu colorant serio.
2.37	haec hora cunctis utilis
2.38	qua quisque quod studet gerat,
2.39	miles, togatus, navita,
2.40	opifex, arator, institor. 
2.41	illum forensis gloria,
2.42	hunc triste raptat classicum.
2.43	mercator hinc ac rusticus
2.44	avara suspirant lucra. 
2.45	At nos lucelli ac faenoris 
2.46	fandique prorsus nescii,
2.47	nec arte fortes bellica,
2.48	te, Christe, solum novimus.
2.49	te mente pura et simplici,
2.50	te voce, te cantu pio 
2.51	rogare curvato genu
2.52	flendo et canendo discimus.
2.53	his nos lucramur quaestibus,
2.54	hac arte tantum vivimus,
2.55	haec inchoamus munera, 
2.56	cum sol resurgens emicat.
2.57	intende nostris sensibus
2.58	vitamque totam dispice;
2.59	sunt multa fucis inlita,
2.60	quae luce purgentur tua. 
2.61	durare nos tales iube,
2.62	quales, remotis sordibus,
2.63	nitere pridem iusseras
2.64	Iordane tinctos flumine.
2.65	quodcumque nox mundi dehinc 
2.66	infecit atris nubibus,
2.67	tu, rex, Eoi sideris
2.68	vultu sereno inlumina,
2.69	tu, sancte, qui taetram picem
2.70	candore tinguis lacteo, 
2.71	ebenoque crystallum facis,
2.72	delicta tergens 1 livida.
2.73	sub nocte Iacob caerula,
2.74	luctator audax angeli,
2.75	eo usque dum lux surgeret, 
2.76	sudavit inpar proelium;
2.77	sed cum iubar claresceret,
2.78	lapsante claudus poplite 
2.79	emurque victus debile,
2.80	culpae vigorem perdidit. 
2.81	nutabat inguen saucium,
2.82	quae corporis pars vilior
2.83	longeque sub cordis loco
2.84	diram fovet libidinem.
2.85	hae nos docent imagines 
2.86	hominem tenebris obsitum,
2.87	si forte non cedat Deo,
2.88	vires rebelles perdere.
2.89	erit tamen beatior,
2.90	intemperans membrum cui 
2.91	luctando claudum et tabidum
2.92	dies oborta invenerit.
2.93	tandem facessat caecitas,
2.94	quae nosmet in praeceps
2.95	diu lapsos sinistris gressibus 
2.96	errore traxit devio. 
2.97	haec lux serenum conferat
2.98	purosque nos praestet sibi;
2.99	nihil loquamur subdolum,
2.100	volvamus obscurum nihil. 
2.101	sic tota decurrat dies,
2.102	ne lingua mendax, ne manus
2.103	oculive peccent lubrici,
2.104	ne noxa corpus inquinet.
2.105	speculator adstat desuper, 
2.106	qui nos diebus omnibus
2.107	actusque nostros prospicit
2.108	a luce prima in vesperum.
2.109	hic testis, hic est arbiter,
2.110	hic intuetur quidquid est 
2.111	humana quod mens concipit;
2.112	hunc nemo fallit iudicem.
3.1	O crucifer bone, lucisator,
3.2	omniparens pie, Verbigena,
3.3	edite corpore virgineo,
3.4	sed prius in genitore potens,
3.5	astra, solum, mare quam fierent, 
3.6	huc nitido, precor, intuitu
3.7	flecte salutiferam faciem
3.8	fronte serenus et irradia,
3.9	nominis ut sub honore tui has
3.10	epulas liceat capere. 
3.11	te sine dulce nihil, Domine,
3.12	nec iuvat ore quid adpetere,
3.13	pocula ni prius atque cibos,
3.14	Christe, tuus favor inbuerit,
3.15	omnia sanctificante fide. 
3.16	fercula nostra Deum sapiant,
3.17	Christus et influat in pateras;
3.18	seria, ludicra, verba, iocos,
3.19	denique quod sumus aut agimus,
3.20	trina superne regat pietas. 
3.21	hic mihi nulla rosae spolia,
3.22	nullus aromate fragrat 1 odor,
3.23	sed liquor influit ambrosius
3.24	nectareamque fidem reddet
3.25	fusus ab usque Patris gremio. 
3.26	sperne, Camena, leves hederas,
3.27	cingere tempora quis solita es,
3.28	sertaque mystica dactylico
3.29	texere docta liga strophio,
3.30	laude Dei redimita comas. 
3.31	quod generosa potest anima,
3.32	lucis et aetheris indigena,
3.33	solvere dignius obsequium,
3.34	quam data munera si recinat
3.35	artificem modulata suum? 
3.36	ipse homini quia cuncta dedit,
3.37	quae capimus dominante manu;
3.38	quae polus aut humus aut pelagus
3.39	aëre, gurgite, rure creant,
3.40	haec mihi subdidit, et sibi me. 
3.41	callidus inlaqueat volucres
3.42	aut pcdicis dolus aut maculis,
3.43	inlita glutine corticeo
3.44	vimina plumigeram seriem
3.45	inpediunt et abire vetant. 
3.46	ecce per aequora fluctivagos
3.47	texta greges sinuosa trahunt;
3.48	piscis item sequitur calamum
3.49	raptus acumine vulnifico,
3.50	credula saucius ora cibo. 
3.51	fundit opes ager ingenuas,
3.52	dives aristiferae segetis,
3.53	hic ubi vitea pampineo
3.54	bracchia palmite luxuriant,
3.55	pacis alumna ubi baca viret. 
3.56	haec opulentia Christicolis
3.57	servit et omnia subpeditat.
3.58	absit enim procul illa fames,
3.59	caedibus ut pecudum libeat
3.60	sanguineas lacerare dapes. 
3.61	sint fera gentibus indomitis
3.62	prandia de nece quadrupedum;
3.63	nos holeris coma, nos siliqua
3.64	feta legumine multimodo
3.65	paverit innocuis epulis. 
3.66	spumea mulctra gerunt niveos
3.67	ubere de gemino latices,
3.68	perque coagula densa liquor
3.69	in solidum coit, et fragili
3.70	lac tenerum premitur calatho. 
3.71	mella recens mihi Cecropia
3.72	nectare sudat olente favus;
3.73	haec opifex apis aërio
3.74	rore liquat tenuique thymo,
3.75	nexilis inscia conubii. 
3.76	hinc quoque pomiferi nemoris
3.77	munera mitia pro veniunt;
3.78	arbor onus tremefacta suum
3.79	deciduo gravis imbre pluit
3.80	puniceosque iacit cumulos. 
3.81	quae veterum tuba quaeve lyra
3.82	flatibus inclyta vel fidibus
3.83	divitis omnipotentis opus,
3.84	quaeque fruenda patent homini,
3.85	laudibus aequiperare queat? 
3.86	te, Pater optime, mane novo,
3.87	solis et orbita cum media est,
3.88	te quoque luce sub occidua,
3.89	sumere cum monet hora cibum,
3.90	nostra, Deus, canet harmonia. 
3.91	quod calet halitus interior,
3.92	corde quod abdita vena tremit,
3.93	pulsat et incita quod resonam
3.94	lingua sub ore latens caveam,
3.95	laus superi Patris esto mihi. 
3.96	nos igitur tua, sancte, manus
3.97	caespite conposuit madido,
3.98	effigiem meditata suam,
3.99	utque foret rata materies
3.100	flavit et indidit ore animam. 1
3.101	tunc per amoena virecta iubet
3.102	frondicomis habitare locis,
3.103	ver ubi perpetuum redolet
3.104	prataque multicolora latex
3.105	quadrifluo celer amne rigat. 
3.106	haec tibi nunc famulentur ait
3.107	‘usibus omnia dedo tuis,
3.108	sed tamen aspera mortifero
3.109	stipite carpere poma veto,
3.110	qui medio viret in nemore.’
3.111	hic draco perfidus indocile
3.112	virginis inficit ingenium,
3.113	ut socium malesuada virum
3.114	mandere cogeret ex vetitis,
3.115	ipsa pari peritura modo. 
3.116	corpora mutua (nosse nefas)
3.117	post epulas inoperta vident,
3.118	lubricus error et erubuit:
3.119	tegmina suta parant foliis,
3.120	dedecus ut pudor occuleret. 
3.121	conscia culpa Deum pavitans
3.122	sede pia procul exigitur.
3.123	innuba femina quae fuerat,
3.124	coniugis excipit imperium,
3.125	foedera tristia iussa pati. 
3.126	auctor et ipse doli coluber
3.127	plectitur inprobus, ut mulier
3.128	colla trilinguia calce terat;
3.129	sic coluber muliebre solum
3.130	suspicit atque virum mulier. 
3.131	his ducibus vitiosa dehinc
3.132	posteritas ruit in facinus,
3.133	dumque rudes imitatur avos,
3.134	fasque nefasque simul glomerans,
3.135	inpia crimina morte luit. 
3.136	ecce venit nova progenies,
3.137	aethere proditus alter homo,
3.138	non luteus velut ille prius,
3.139	sed Deus ipse gerens hominem,
3.140	corporeisque carens vitiis. 
3.141	fit caro vivida Sermo Patris,
3.142	numine quam rutilante gravis
3.143	non thalamo, neque iure tori,
3.144	nec genialibus inlecebris
3.145	intemerata puella parit. 
3.146	hoc odium vetus illud erat,
3.147	hoc erat aspidis atque hominis
3.148	digladiabile discidium,
3.149	quod modo cernua femineis
3.150	vipera proteritur pedibus. 
3.151	edere namque Deum merita
3.152	omnia virgo venena domat;
3.153	tractibus anguis inexplicitis
3.154	virus inerme piger revomit,
3.155	gramine concolor in viridi. 
3.156	quae feritas modo non trepidat
3.157	territa de grege candidulo?
3.158	inpavidas lupus inter oves
3.159	tristis obambulat et rabidum
3.160	sanguinis inmemor os cohibet. 
3.161	agnus enim vice mirifica
3.162	ecce leonibus imperitat,
3.163	exagitansque truces aquilas
3.164	per vaga nubila perque Notos
3.165	sidere lapsa columba fugat. 
3.166	tu mihi, Christe, columba potens,
3.167	sanguine pasta cui cedit avis,
3.168	tu niveus per ovile tuum
3.169	agnus hiare lupum prohibes,
3.170	subiuga tigridis ora premens. 
3.171	da, locuples Deus, hoc famulis
3.172	rite precantibus, ut tenui
3.173	membra cibo recreata levent,
3.174	neu piger inmodicis dapibus
3.175	viscera tenta gravet stomachus. 
3.176	haustus amarus abesto procul,
3.177	ne libeat tetigisse manu
3.178	exitiale quid aut vetitum;
3.179	gustus et ipse modum teneat,
3.180	sospitet ut iecur incolume. 
3.181	sit satis anguibus horrificis
3.182	liba quod inpia corporibus
3.183	a! miseram peperere necem;
3.184	sufficiat semel ob facinus
3.185	plasma Dei potuisse mori. 
3.186	oris opus, vigor igneolus
3.187	non moritur, quia flante Deo
3.188	conpositus superoque fluens '
3.189	de solio patris artificis
3.190	vim liquidae rationis habet. 
3.191	viscera mortua quin etiam
3.192	post obitum reparare datur,
3.193	eque suis iterum tumulis
3.194	prisca renascitur effigies,
3.195	pulvereo coeunte situ. 
3.196	credo equidem, neque vana fides,
3.197	corpora vivere more animae;
3.198	nam modo corporeum memini
3.199	de Phlegethonte gradu facili
3.200	ad superos remeasse Deum. 
3.201	spes eadem mea membra manet,
3.202	quae redolentia funereo
3.203	iussa quiescere sarcophago,
3.204	dux parili redivivus humo
3.205	ignea Christus ad astra vocat. 
4.1	Pastis visceribus ciboque sumpto,
4.2	quem lex corporis inbecilla poscit,
4.3	laudem lingua Deo Patri rependat,
4.4	Patri, qui Cherubin sedile sacrum
4.5	nec non et Seraphin suum supremo 
4.6	subnixus solio tenet regitque.
4.7	hic est quem Sabaoth Deum vocamus,
4.8	expers principii carensque fine,
4.9	rerum conditor et repertor orbis,
4.10	fons vitae liquida fluens ab arce, 
4.11	infusor fidei, sator pudoris,
4.12	mortis perdomitor, salutis auctor.
4.13	omnes quod sumus aut vigemus, inde est.
4.14	regnat Spiritus ille sempiternus
4.15	a Christo simul et Parente missus. 
4.16	intrat pectora candidus pudica,
4.17	quae templi vice consecrata rident
4.18	postquam conbiberint Deum medullis.
4.19	sed si quid vitii dolive nasci
4.20	inter viscera iam dicata sensit, 
4.21	ceu spurcum refugit celer sacellum.
4.22	taetrum flagrat enim vapore crasso
4.23	horror conscius aestuante culpa,
4.24	offensumque bonum niger repellit.
4.25	nec solus pudor innocensve votum 
4.26	templum constituunt perenne Christo
4.27	in cordis medii sinu ac recessu,
4.28	sed ne crapula ferveat cavendum est,
4.29	quae sedem fidei cibis refertam
4.30	usque ad congeriem coartet intus. 
4.31	parcis victibus expedita corda
4.32	infusum melius Deum receptant;
4.33	hic pastus .animae est saporque verus.
4.34	sed nos tu gemino fovens paratu
4.35	artus atque animas utroque pastu 
4.36	confirmas, Pater, ac vigore conples.
4.37	sic olim tua praecluens potestas
4.38	inter raucisonos situm leones
4.39	inlapsis dapibus virum refovit.
4.40	illum fusile numen execrantem 
4.41	et curvare caput sub expolita 
4.42	aeris materia nefas putantem
4.43	plebs dirae Babylonis ac tyrannus
4.44	morti subdiderant, feris dicarant
4.45	saevis protinus haustibus vorandum. 
4.46	o semper pietas fidesque tuta!
4.47	lambunt indomiti virum leones,
4.48	intactumque Dei tremunt alumnum.
4.49	adstant comminus et iubas reponunt,
4.50	mansuescit rabies, fameque blanda 
4.51	praedam rictibus ambit incruentis.
4.52	sed cum tenderet ad superna palmas
4.53	expertumque sibi Deum rogaret
4.54	clausus iugiter indigensque victus,
4.55	iussus nuntius advolare terris, 
4.56	qui pastum famulo daret probato,
4.57	raptim desilit obsequente mundo.
4.58	cernit forte procul dapes inemptas,
4.59	quas messoribus Ambacum 1 propheta
4.60	agresti bonus exhibebat arte. 
4.61	huius caesarie manu prehensa,
4.62	plenis, sicut erat, gravem canistris
4.63	suspensum rapit et vehit per auras.
4.64	tum raptus simul ipse prandiumque
4.65	sensim labitur in lacum leonum, 
4.66	et quas tunc epulas gerebat offert.
4.67	sumas laetus ait ‘libensque carpas,
4.68	quae summus Pater angelusque Christi
4.69	mittunt liba tibi sub hoc periclo.’
4.70	his sumptis Danielus excitavit 
4.71	in caelum faciem, ciboque fortis
4.72	amen reddidit, alleluia dixit.
4.73	sic nos muneribus tuis refecti,
4.74	largitor Deus omnium bonorum,
4.75	grates reddimus et sacramus hymnos. 
4.76	tu nos tristifico velut tyranno
4.77	mundi scilicet inpotentis actu
4.78	conclusos regis et feram repellis,
4.79	quae circumfremit ac vorare temptat, 
4.80	nsanos acuens furore dentes, 
4.81	cur te, summe Deus, precemur unum.
4.82	vexamur, premimur, malis rotamur;
4.83	oderunt, lacerant, trahunt, lacessunt;
4.84	iuncta est suppliciis fides iniquis.
4.85	nec defit tamen anxiis medella; 
4.86	nam languente truci leonis ira
4.87	inlapsae superingeruntur escae.
4.88	quas si quis sitienter hauriendo,
4.89	non gustu tenui sed ore pleno,
4.90	internis velit inplicare venis, 
4.91	hic sancto satiatus ex propheta
4.92	iustorum capiet cibos virorum,
4.93	qui fructum Domino metunt perenni.
4.94	nil est dulcius ac magis saporum,
4.95	nil quod plus hominem iuvare possit, 
4.96	quam vatis pia praecinentis orsa.
4.97	his sumptis licet insolens potestas
4.98	pravum iudicet inrogetque mortem,
4.99	inpasti licet inruant leones,
4.100	nos semper Dominum Patrem fatentes 
4.101	in te, Christe Deus, loquemur unum,
4.102	constanterque tuam crucem feremus.
5.1	Inventor rutili, dux bone, luminis,
5.2	qui certis vicibus tempora dividis,
5.3	merso sole chaos ingruit horridum.
5.4	lucem redde tuis, Christe, fidelibus.
5.5	quamvis innumero sidere regiam 
5.6	lunarique polum lampade pinxeris,
5.7	incussu silicis lumina nos tamen
5.8	monstras saxigeno semine quaerere,
5.9	ne nesciret homo spem sibi luminis
5.10	in Christi solido corpore conditam, 
5.11	qui dici stabilem se voluit petram,
5.12	nostris igniculis unde genus venit.
5.13	pinguis quos olei rore madentibus
5.14	lychnis aut facibus pascimus aridis,
5.15	quin et fila favis scirpea floreis 
5.16	presso melle prius conlita fingimus.
5.17	vivax flamma viget, seu cava testula
5.18	sucum linteolo suggerit ebrio,
5.19	seu pinus piceam fert alimoniam,
5.20	seu ceram teretem stuppa calens bibit. 
5.21	nectar de liquido vertice fervidum
5.22	guttatim lacrimis stillat olentibus,
5.23	ambustum quoniam vis facit ignea
5.24	imbrem de madido flere cacumine.
5.25	splendent ergo tuis muneribus, Pater, 
5.26	flammis nobilibus 1 scilicet atria,
5.27	absentemque diem lux agit aemula,
5.28	quam nox cum lacero victa fugit peplo.
5.29	sed quis non rapidi luminis arduam
5.30	manantemque Deo cernat originem? 
5.31	Moses nempe Deum spinifero in rubo
5.32	vidit conspicuo lumine flammeum.
5.33	felix qui meruit sentibus in sacris
5.34	caelestis solii visere principem,
5.35	iussus nexa pedum vincula solvere 
5.36	ne sanctum involucris pollueret locum.
5.37	hunc ignem populus sanguinis inclyti,
5.38	maiorum meritis tutus et inpotens,
5.39	suetus sub dominis vivere barbaris,
5.40	iam liber sequitur longa per avia. 
5.41	qua gressum tulerant castraque caerulae
5.42	noctis per medium concita moverant,
5.43	plebem pervigilem fulgure praevio
5.44	ducebat radius sole micantior.
5.45	sed rex Niliaci litoris invido 
5.46	fervens felle iubet praevalidam manum
5.47	in bellum rapidis ire cohortibus,
5.48	ferratasque acies clangere classicum.
5.49	sumunt arma viri seque minacibus
5.50	accingunt gladiis, triste canit tuba. 
5.51	hic fidit iaculis, ille volantia
5.52	praefigit calamis spicula Gnosiis.
5.53	densetur cuneis turba pedestribus,
5.54	currus pars et equos et volucres rotas
5.55	conscendunt celeres, signaque bellica 
5.56	praetendunt tumidis clara draconibus.
5.57	hic iam servitii nescia pristini
5.58	gens Pelusiacis usta vaporibus
5.59	tandem purpurei gurgitis hospita
5.60	rubris litoribus fessa resederat. 
5.61	hostis dirus adest cum duce perfido,
5.62	infert et validis proelia viribus.
5.63	Moses porro suos in mare praecipit
5.64	constans intrepidis tendere gressibus.
5.65	praebent rupta locum stagna viantibus, 
5.66	riparum in faciem pervia sistitur
5.67	circumstans vitreis unda liquoribus,
5.68	dum plebs sub bifido permeat aequore.
5.69	pubes quin etiam decolor asperis
5.70	inritata odiis rege sub inpio 
5.71	Hebraeum sitiens fundere sanguinem
5.72	audet se pelago credere concavo.
5.73	ibant praecipiti turbine percita
5.74	fluctus per medios agmina regia,
5.75	sed confusa dehinc unda revolvitur 
5.76	in semet revolans gurgite confluo.
5.77	currus tunc et equos telaque naufraga
5.78	ipsos et proceres et vaga corpora
5.79	nigrorum videas nare satellitum,
5.80	arcis iustitium triste tyrannicae. 
5.81	quae tandem poterit lingua retexere
5.82	laudes, Christe, tuas? qui domitam Pharon
5.83	plagis multimodis cedere praesuli
5.84	cogis iustitiae vindice dextera;
5.85	qui pontum rabidis 1 aestibus invium 
5.86	persultare vetas, ut refluo in solo 2
5.87	securus pateat te duce transitus,
5.88	et mox unda rapax ut voret inpios;
5.89	cui ieiuna eremi saxa loquacibus
5.90	exundant scatebris, et latices novos 
5.91	fundit scissa silex, quae sitientibus
5.92	dat potum populis axe sub igneo.
5.93	instar fellis aqua tristifico in lacu
5.94	fit ligni venia mel velut Atticum,
5.95	lignum est quo sapiunt aspera dulcius, 
5.96	nam praefixa cruci spes hominum viget.
5.97	inplet castra cibus tunc quoque ninguidus,
5.98	inlabens gelida grandine densius;
5.99	his mensas epulis, hac dape construunt,
5.100	quam dat sidereo Christus ab aethere. 
5.101	nec non imbrifero ventus anhelitu
5.102	crassa nube leves invehit alites,
5.103	quae, difflata in humum cum semel agmina
5.104	fluxerunt, reduci non revolant fuga.
5.105	haec olim patribus praemia contulit 
5.106	insignis pietas numinis unici,
5.107	cuius subsidio nos quoque vescimur
5.108	pascentes dapibus pectora mysticis.
5.109	fessos ille vocat per freta saeculi
5.110	discissis populum turbinibus regens, 
5.111	iactatasque animas mille laboribus
5.112	iustorum in patriam scandere praecipit.
5.113	illic purpureis tecta rosariis
5.114	omnis fragrat humus caltaque pinguia
5.115	et molles violas et tenues crocos 
5.116	fundit fonticulis uda fugacibus.
5.117	illic et gracili balsama surculo
5.118	desudata fluunt, raraque cinnama
5.119	spirant, et folium, fonte quod abdito
5.120	praelambens fluvius portat in exitum. 
5.121	felices animae prata per herbida
5.122	concentu pariles suave sonantibus
5.123	hymnorum modulis dulce canunt melos,
5.124	calcant et pedibus lilia candidis.
5.125	sunt et spiritibus saepe nocentibus 
5.126	poenarum celebres sub Styge feriae
5.127	illa nocte, sacer qua rediit Deus
5.128	stagnis ad superos ex Acherunticis,
5.129	non sicut tenebras de face fulgida
5.130	surgens Oceano Lucifer inbuit, 
5.131	sed terris Domini de cruce tristibus
5.132	maior sole novum restituens diem.
5.133	marcent suppliciis Tartara mitibus,
5.134	exultatque sui carceris otio
5.135	functorum 1 populus liber ab ignibus, 
5.136	nec fervent solito flumina sulphure.
5.137	nos festis trahimus per pia gaudia
5.138	noctem conciliis votaque prospera
5.139	certatim vigili congerimus prece,
5.140	extructoque agimus liba sacrario. 
5.141	pendent mobilibus lumina funibus,
5.142	quae suffixa micant per laquearia,
5.143	et de languidulis fota natatibus
5.144	lucem perspicuo flamma iacit vitro.
5.145	credas stelligeram desuper aream 
5.146	ornatam geminis stare trionibus,
5.147	et qua bosphoreum temo regit iugum
5.148	passim purpureos spargier hesperos.
5.149	o res digna, Deus, 2 quam tibi roscidae
5.150	noctis principio grex tuus offerat, 
5.151	lucem, qua tribuis nil pretiosius,
5.152	lucem, qua reliqua praemia cernimus.
5.153	tu lux vera oculis, lux quoque sensibus,
5.154	intus tu speculum, tu speculum foris;
5.155	lumen quod famulans offero, suscipe, 
5.156	tinctum pacifici chrismatis unguine,
5.157	per Christum genitum, summe Pater, tuum
5.158	in quo visibilis stat tibi gloria,
5.159	qui noster Dominus, qui tuus unicus
5.160	spirat de patrio corde Paraclitum. 
5.161	per quem splendor, honos, laus, sapientia,
5.162	maiestas, bonitas et pietas tua
5.163	regnum continuat numine triplici,
5.164	texens perpetuis saecula saeculis.
6.1	Ades, Pater supreme,
6.2	quem nemo vidit umquam,
6.3	patrisque Sermo Christe,
6.4	et Spiritus benigne,
6.5	o Trinitatis huius 
6.6	vis una, lumen unum,1
6.7	deus ex Deo perennis,
6.8	deus ex utroque missus.
6.9	fluxit labor diei,
6.10	redit et quietis hora, 
6.11	blandus sopor vicissim
6.12	fessos relaxat artus.
6.13	mens aestuans procellis,
6.14	curisque sauciata,
6.15	totis bibit medullis 
6.16	obliviale poclum.
6.17	serpit per omne corpus
6.18	Lethaea vis, nec ullum
6.19	miseris doloris aegri
6.20	patitur manere sensum. 
6.21	lex haec data est caducis
6.22	deo iubente membris,
6.23	ut temperet laborem
6.24	medicabilis voluptas,
6.25	sed dum pererrat omnes 
6.26	quies amica venas
6.27	pectusque feriatum
6.28	placat rigante somno,
6.29	liber vagat per auras
6.30	rapido vigore sensus, 
6.31	variasque per figuras
6.32	quae sunt operta cernit;
6.33	quia mens soluta curis,
6.34	cui est origo caelum
6.35	purusque fons ab aethra, 
6.36	iners iacere nescit.
6.37	imitata multiformes
6.38	facies sibi ipsa fingit,
6.39	per quas repente currens
6.40	tenui fruatur actu. 
6.41	sed sensa somniantum
6.42	dispar fatigat horror,
6.43	nunc splendor intererrat,
6.44	qui dat futura nosse;
6.45	plerumque dissipatis 
6.46	mendax imago veris
6.47	animos pavore maestos
6.48	ambage fallit atra.
6.49	quem rara culpa monti
6.50	non polluit frequenter, 
6.51	hunc lux serena vibrans
6.52	res edocet latentes; 
6.53	at qui coinquinatum
6.54	vitiis cor inpiavit,
6.55	lusus pavore multo 
6.56	species videt tremendas.
6.57	hoc patriarcha noster
6.58	sub carceris catena
6.59	geminis simul ministris
6.60	interpres adprobavit, 
6.61	quorum regressus unus
6.62	dat poculum tyranno,
6.63	ast alterum rapaces
6.64	fixum vorant volucres.
6.65	ipsum deinde regem, 
6.66	perplexa somniantem,
6.67	monuit famem futuram
6.68	clausis cavere acervis.
6.69	mox praesul ac tetrarches
6.70	regnum per omne iussus 
6.71	sociam tenere virgam,
6.72	dominae resedit aulae.
6.73	o quam profunda iustis
6.74	arcana per soporem
6.75	aperit tuenda Christus, 
6.76	quam clara, quam tacenda!
6.77	evangelista summi
6.78	fidissimus Magistri
6.79	signata quae latebant
6.80	nebulis videt remotis: 
6.81	ipsum Tonantis agnum
6.82	de caede purpurantem,
6.83	qui conscium futuri 
6.84	librum resignat unus.
6.85	huius manum potentem 
6.86	gladius perarmat anceps,
6.87	et fulgurans utrimque
6.88	duplicem minatur ictum.
6.89	quaesitor ille solus
6.90	animaeque corporisque, 
6.91	ensisque bis timendus
6.92	prima ac secunda mors est.
6.93	idem tamen benignus
6.94	ultor retundit iram,
6.95	paucosque non piorum 
6.96	patitur perire in aevum.
6.97	huic inclytus perenne
6.98	tribuit Pater tribunal,
6.99	hunc obtinere iussit
6.100	nomen supra omne nomen. 
6.101	hic praepotens cruenti
6.102	extinctor Antichristi,
6.103	qui de furente monstro
6.104	pulchrum refert tropaeum.
6.105	quam bestiam capacem 
6.106	populosque devorantem,
6.107	quam sanguinis Charybdem
6.108	Iohannis execratur;
6.109	hanc nempe, quae sacratum
6.110	praeferre nomen ausa 
6.111	imam petit gehennam
6.112	Christo perempta vero.
6.113	tali sopore iustus
6.114	mentem relaxat heros,
6.115	ut spiritu sagaci 
6.116	caelum peragret omne.
6.117	nos nil meremur horum
6.118	quos creber inplet error,
6.119	concreta quos malarum
6.120	vitiat cupido rerum. 
6.121	sat est quiete dulci
6.122	fessum fovere corpus;
6.123	sat, si nihil sinistrum
6.124	vanae minentur umbrae,
6.125	cultor Dei, memento 
6.126	te fontis et lavacri
6.127	rorem subisse sanctum,
6.128	te chrismate innotatum.
6.129	fac, cum vocante somno
6.130	castum petis cubile, 
6.131	frontem locumque cordis
6.132	crucis figura signet.,
6.133	crux pellit omne crimen,
6.134	fugiunt crucem tenebrae:
6.135	tali dicata signo 
6.136	mens fluctuare nescit.
6.137	procul, o procul vagantum
6.138	portenta somniorum,
6.139	procul esto pervicaci
6.140	praestigiator actu. 
6.141	o tortuose serpens,
6.142	qui mille per meandros 
6.143	fraudesque flexuosas
6.144	agitas quieta corda,
6.145	discede, Christus hic est, 
6.146	hic Christus est, liquesce.
6.147	signum quod ipse nosti
6.148	damnat tuam catervam.
6.149	corpus licet fatiscens
6.150	iaceat recline paulum, 
6.151	Christum tamen sub ipso
6.152	meditabimur sopore.
7.1	O Nazarene, lux Bethlem, verbum Patris,
7.2	quem partus alvi virginalis protulit,
7.3	adesto castis, Christe, parsimoniis,
7.4	festumque nostrum rex serenus aspice,
7.5	ieiuniorum dum litamus victimam. 
7.6	nil hoc profecto purius mysterio,
7.7	quo fibra cordis expiatur vividi,
7.8	intemperata quo domantur viscera,
7.9	arvina putrem ne resudans crapulam
7.10	obstrangulatae mentis ingenium premat. 
7.11	hinc subiugatur luxus et turpis gula,
7.12	vini atque somni degener socordia,
7.13	libido sordens, inverecundus lepos,
7.14	variaeque pestes languidorum sensuum
7.15	parcam subactae disciplinam sentiunt. 
7.16	nam si licenter diffluens potu et cibo
7.17	ieiuna rite membra non coerceas,
7.18	sequitur frequenti marcida oblectamine
7.19	scintilla mentis ut tepescat nobilis,
7.20	animusque pigris stertat in praecordiis. 
7.21	frenentur ergo corporum cupidines,
7.22	detersa et intus emicet prudentia;
7.23	sic excitato perspicax acumine
7.24	liberque flatu laxiore spiritus
7.25	rerum parentem rectius precabitur. 
7.26	Elia tali crevit observantia,
7.27	vetus sacerdos, ruris hospes aridi,
7.28	fragore ab omni quem remotum et segregem
7.29	sprevisse tradunt criminum frequentiam,
7.30	casto fruentem Syrtium silentio. 
7.31	sed mox in auras igneis iugalibus
7.32	curruque raptus e volavit praepete,
7.33	ne de propinquo sordium contagio
7.34	dirus quietum mundus afflaret virum
7.35	olim probatis inclytum ieiuniis. 
7.36	non ante caeli principem septemplicis
7.37	Moses tremendi fidus interpres throni
7.38	potuit videre, quam decem recursibus
7.39	quater volutis sol peragrans sidera
7.40	omni carentem cerneret substantia. 
7.41	victus precanti solus in lacrimis fuit;
7.42	nam flendo pernox inrigatum pulverem
7.43	humi madentis ore pressit cernuo,
7.44	donec loquentis voce praestrictus Dei
7.45	expavit ignem non ferendum visibus. 
7.46	Iohannis huius artis haud minus potens
7.47	Dei perennis praecucurrit Filium,
7.48	curvos viarum qui retorsit tramites,
7.49	et flexuosa corrigens dispendia
7.50	dedit sequendam calle recto lineam. 
7.51	hanc obsequellam praeparabat nuntius
7.52	mox adfuturo construens iter Deo,
7.53	clivosa planis, confragosa ut lenibus
7.54	converterentur, neve quidquam devium
7.55	inlapsa terris inveniret veritas. 
7.56	non usitatis ortus hic natalibus:
7.57	oblita lactis iam vieto in pectore
7.58	matris tetendit serus infans ubera,
7.59	nec ante partu de senili effusus est
7.60	quam praedicaret virginem plenam Deo. 
7.61	post in patentes ille solitudines,
7.62	amictus hirtis bestiarum pellibus
7.63	saetisve tectus hispida et lanugine,
7.64	secessit, horrens inquinari et pollui
7.65	contaminatis oppidorum moribus, 
7.66	illic dicata parcus abstinentia
7.67	potum cibumque vir severae industriae
7.68	in usque serum respuebat vesperum,
7.69	rarum lucustis et favorum agrestium
7.70	liquore pastum corpori suetus dare. 
7.71	hortator ille primus et doctor novae
7.72	fuit salutis, nam sacrato in flumine
7.73	veterum piatas lavit errorum notas,
7.74	sed tincta postquam membra defaecaverat,
7.75	caelo refulgens influebat Spiritus. 
7.76	hoc ex lavacro labe dempta criminum
7.77	ibant renati, non secus quam si rudis
7.78	auri recocta vena pulchrum splendeat,
7.79	micet mctalli sive lux argentei
7.80	sudum polito praenitens purgamine. 
7.81	referre prisci stemma nunc ieiunii
7.82	libet fideli proditum volumine,
7.83	ut diruendae civitatis incolis
7.84	fulmen benigni mansuefactum Patris
7.85	pie repressis ignibus pepercerit. 
7.86	gens insolenti praepotens iactantia
7.87	pollebat olim, quam fluentem nequiter
7.88	corrupta vulgo solverat lascivia,
7.89	et inde bruto contumax fastidio
7.90	cultum superni neglegebat numinis. 
7.91	offensa tandem iugis indulgentiae
7.92	censura iustis excitatur motibus,
7.93	dextram perarmat rompheali incendio,
7.94	nimbos crepantes et fragosos turbines
7.95	vibrans tonantum nube flammarum quatit. 
7.96	sed paenitendi dum datur diecula,
7.97	si forte vellent inprobam libidinem
7.98	veteresque nugas condomare ac frangere,
7.99	suspendit ictum terror exorabilis,
7.100	paulumque dicta substitit sententia. 
7.101	Ionam prophetam mitis ultor excitat,
7.102	poenae inminentis iret ut praenuntius,
7.103	sed nosset ille qui minacem iudicem
7.104	servare malle quam ferire ac plectere,
7.105	tectam latenter vertit in Tharsos fugam. 
7.106	celsam paratis pontibus scandit ratem,
7.107	udo revincta fune puppis solvitur,
7.108	itur per altum: fit procellosum mare,
7.109	tum causa tanti quaeritur periculi,
7.110	sors in fugacem missa vatem decidit. 
7.111	iussus perire solus e cunctis reus,
7.112	cuius voluta crimen urna expresserat,
7.113	praeceps rotatur et profundo inmergitur:
7.114	exceptus inde beluinis faucibus,
7.115	alvi capacis vivus hauritur specu. 
7.116	transmissa raptim praeda cassos dentium
7.117	eludit ictus incruentam transvolans
7.118	inpune linguam, ne retentam mordicus
7.119	offam molares dissecarent uvidi,
7.120	os omne transit, et palatum praeterit. 
7.121	ternis dierum ac noctium processibus
7.122	mansit ferino devoratus gutture;
7.123	errabat illic per latebras viscerum,
7.124	ventris meandros circumibat tortiles
7.125	anhelus extis intus aestuantibus. 
7.126	intactus exim tertiae noctis vice
7.127	monstri vomentis pellitur singultibus;
7.128	qua murmuranti fine fluctus frangitur
7.129	salsosque candens spuma fundit pumices,
7.130	ructatus exit seque servatum stupet. 
7.131	in Ninevitas se coactus percito
7.132	gressu reflectit, quos ut increpaverat
7.133	pudenda censor inputans opprobria,
7.134	inpendet inquit ‘ira summi vindicis,
7.135	urbemque flamma mox cremabit, credite.’
7.136	apicem deinde ardui montis petit,
7.137	visurus inde conglobatum turbidae
7.138	fumum ruinae cladis et dirae struem,
7.139	tectus flagellis multinodis germinis,
7.140	nato et repente perfruens umbraculo. 
7.141	sed maesta postquam civitas vulnus novi
7.142	hausit doloris, heu, supremum palpitat:
7.143	cursant per ampla congregatim moenia
7.144	plebs et senatus, omnis aetas civium,
7.145	pallens iuventus, eiulantes feminae. 
7.146	placet frementem publicis ieiuniis
7.147	placare Christum; mos edendi spernitur,
7.148	glaucos amictus induit monilibus
7.149	matrona demptis, proque gemma et serico
7.150	crinem fluentem sordidus spargit cinis. 
7.151	squalent recincta veste pullati patres,
7.152	saetasque plangens turba sumit textiles,
7.153	inpexa villis virgo bestialibus
7.154	nigrante vultum contegit velamine,
7.155	iacens harenis et puer provolvitur. 
7.156	rex ipse Coos aestuantem murices
7.157	laenam revulsa dissipabat fibula,
7.158	gemmas virentes et lapillos sutiles
7.159	insigne frontis exuebat vinculum,
7.160	turpi capillos inpeditus pulvere. 
7.161	nullus bibendi, nemo vescendi memor,
7.162	ieiuna mensas pubis omnis liquerat:
7.163	quin et negato lacte vagientium
7.164	fletu madescunt parvulorum cunulae,
7.165	sucum papillae parca nutrix derogat. 
7.166	greges et ipsos claudit armentalium
7.167	sollers virorum cura, ne vagum pecus
7.168	contingat ore rorulenta gramina,
7.169	potum strepentis neve fontis hauriat;
7.170	vacuis querellae personant praesepibus. 
7.171	mollitus his et talibus brevem Deus
7.172	iram refrenat temperans oraculum
7.173	prosper sinistrum; prona nam clementia
7.174	haud difficulter supplicem mortalium
7.175	solvit reatum fitquc fautrix flentium. 
7.176	sed cur vetustae gentis exemplum loquor,
7.177	pridem caducis cum gravatus artubus
7.178	Iesus dicato corde ieiunaverit,
7.179	praenuncupatus ore qui prophetico
7.180	Emmanuel est, sive nobiscum Deus? 
7.181	qui corpus istud molle naturaliter,
7.182	captumque laxo sub voluptatum iugo,
7.183	virtutis arta lege fecit liberum,
7.184	emancipator servientis plasmatis,
7.185	regnantis ante victor et cupidinis. 
7.186	inhospitali namque secretus loco
7.187	quinis diebus octies labentibus
7.188	nullam ciborum vindicavit gratiam,
7.189	firmans salubri scilicet ieiunio
7.190	vas adpetendis inbecillum. gaudiis. 
7.191	miratus hostis posse limum tabidum
7.192	tantum laboris sustinere ac perpeti
7.193	explorat arte sciscitator callida
7.194	deusne membris sit receptus terreis,
7.195	sed increpata fraude post tergum ruit. 
7.196	hoc nos sequamur quisque nunc pro viribus,
7.197	quod consecrati tu magister dogmatis
7.198	tuis dedisti, Christe, sectatoribus,
7.199	ut, cum vorandi vicerit libidinem,
7.200	late triumphet imperator spiritus. 
7.201	hoc est quod atri livor hostis invidet,
7.202	mundi polique quod gubernator probat,
7.203	altaris aram quod facit placabilem,
7.204	quod dormientis excitat cordis fidem,
7.205	quod limat aegram pectoris rubiginem. 
7.206	perfusa non sic amne flamma extinguitur,
7.207	nec sic calente sole tabcscunt nives,
7.208	ut turbidarum scabra culparum seges
7.209	vanescit almo trita sub ieiunio,
7.210	si blanda semper misceatur largitas. 
7.211	est quippe et illud grande virtutis genus,
7.212	operire nudos, indigentes pascere,
7.213	opem benignam ferre supplicantibus,
7.214	unam paremquc sortis humanae vicem
7.215	inter potentes atque egenos ducere. 
7.216	satis beatus quisque dextram porrigit
7.217	laudis rapacem, prodigam pecuniae,
7.218	cuius sinistra dulce factum nesciat:
7.219	illum perennes protinus conplent opes,
7.220	ditatque fructus faenerantem centiplex. 
8.1	Christe, servorum regimen tuorum,
8.2	mollibus qui nos moderans habenis
8.3	leniter frenas, facilique saeptos
8.4	lege coerces,
8.5	ipse cum portans onus inpeditum 
8.6	corporis duros tuleris labores,
8.7	maior exemplis famulos remisso
8.8	dogmate palpas.
8.9	nona summissum rotat hora solem,
8.10	partibus vixdum tribus evolutis, 
8.11	quarta devexo superest in axe
8.12	portio lucis,
8.13	nos brevis voti dape vindicata
8.14	solvimus festum, fruimurque mensis
8.15	adfatim plenis, quibus inbuatur 
8.16	prona voluptas.
8.17	tantus aeterni favor est Magistri,
8.18	doctor indulgens ita nos amico
8.19	lactat hortatu, levis obsequella ut
8.20	muleeat artus, 
8.21	addit et ne quis velit invenusto
8.22	sordidus cultu lacerare frontem,
8.23	sed decus vultus capitisque pexum
8.24	comat honorem.
8.25	terge ieiunans ait ‘omne corpus, 
8.26	neve subducto faciem rubore
8.27	lutcus tinguat color aut notetur
8.28	pallor in ore.’
8.29	rectius laeto tegimus pudore
8.30	quidquid ad cultum Patris exhibemus; 
8.31	cernit occultum Deus et latentem
8.32	munere donat,
8.33	ille ovem morbo residem gregique
8.34	perditam sano, male dissipantem
8.35	vellus adfixis vepribus per hirtae 
8.36	devia silvae
8.37	inpiger pastor revocat lupisque
8.38	gestat exclusis umeros gravatus,
8.39	inde purgatam revehens aprico
8.40	reddit ovili, 
8.41	reddit et pratis viridique eampo,
8.42	vibrat inpexis ubi nulla lappis
8.43	spina, nec germen sudibus perarmat
8.44	earduus horrens,
8.45	sed frequens palmis nemus, et reflexa 
8.46	veniat herbarum coma, tum perennis
8.47	gurgitem vivis vitreum fluentis
8.48	laurus obumbrat.
8.49	hisee pro donis tibi, fide pastor,
8.50	servitus quaenam poterit rependi? 
8.51	nulla conpensant pretium salutis
8.52	vota precantum.
8.53	quamlibet spreto sine more pastu
8.54	sponte confectos tenuemus artus
8.55	teque contemptis epulis rogemus 
8.56	nocte dieque,
8.57	vincitur semper minor obsequentum
8.58	cura nec munus genitoris aequat,
8.59	frangit et cratem luteam laboris
8.60	grandior usus. 
8.61	ergo ne limum fragilem solutae
8.62	deserant vires et aquosus albis
8.63	umor in venis dominetur aegrum
8.64	corpus enervans,
8.65	laxus ac liber modus abstinendi 
8.66	ponitur cunctis, neque nos severus
8.67	terror inpellit; sua quemque cogit
8.68	velle potestas,
8.69	sufficit, quidquid facias, vocato
8.70	numinis nutu prius inchoare, 
8.71	sive tu mensam renuas cibumve
8.72	sumere temptes.
8.73	adnuit dexter Deus et secundo
8.74	prosperat vultu, velut hoc salubre
8.75	fidimus nobis fore, quod dicatas 
8.76	carpimus escas,
8.77	sit bonum, supplex precor, et medellam
8.78	conferat membris animumque pascat
8.79	sparsus in venas cibus obsecrantum
8.80	Christicolarum.
9.1	Da, puer, plectrum, choreis ut canam fidelibus
9.2	dulce carmen et melodum, gesta Christi insignia,
9.3	hunc Camena nostra solum pangat, hunc laudet lyra.
9.4	Christus est, quem rex sacerdos adfuturum protinus
9.5	infulatus concinebat voce, chorda et tympano, 
9.6	spiritum caelo influentem per medullas hauriens.
9.7	facta nos et iam probata pangimus miracula,
9.8	testis est orbis, nec ipsa terra quod vidit negat,
9.9	comminus Deum docendis proditum mortalibus.
9.10	corde natus 1 ex parentis ante mundi exordium, 
9.11	alpha et Q cognominatus, ipse fons et clausula
9.12	omnium quae sunt, fuerunt, quaeque post futura sunt.
9.13	ipse iussit, et creata, dixit ipse, et facta sunt
9.14	terra, caelum, fossa ponti, trina rerum machina,
9.15	quaeque in his vigent sub alto solis et lunae globo. 
9.16	corporis formam caduci, membra morti obnoxia
9.17	induit, ne gens periret primoplasti ex germine,
9.18	merserat quem 2 lex profundo noxialis Tartaro.
9.19	o beatus ortus ille, virgo cum puerpera
9.20	edidit nostram salutem feta Sancto Spiritu, 
9.21	et puer redemptor orbis os sacratum protulit.
9.22	psallat altitudo caeli, psallite omnes angeli,
9.23	quidquid est virtutis usquam psallat in laudem Dei,
9.24	nulla linguarum silescat, vox et omnis consonet.
9.25	ecce, quem vates vetustis concinebant saeculis, 
9.26	quem prophetarum fideles paginae spoponderant,
9.27	emicat promissus olim: cuncta conlaudent eum.
9.28	cantharis infusa lympha fit Falernum nobile,
9.29	nuntiat vinum minister esse promptum ex hydria,
9.30	ipse rex sapore tinctis obstupescit poeulis. 
9.31	‘membra morbis ulcerosa, viseerum putredines
9.32	mando ut abluantur’ inquit: fit ratum quod iusserat;
9.33	turgidam cutem repurgant vulnerum piamina.
9.34	tu perennibus tenebris iam sepulta lumina
9.35	inlinis limo salubri 'sacri et oris nectare: 
9.36	mox apertis hac medella lux reducta est orbibus.
9.37	inerepas ventum furentem quod procellis tristibus
9.38	vertat aequor fundo ab imo, vexet et vagam ratem:
9.39	ille iussis obseeundat, mitis unda sternitur.
9.40	extimum vestis saeratae furtim mulier attigit: 
9.41	protinus salus secuta est, ora pallor deserit,
9.42	sistitur rivus cruore qui fluebat perpeti.
9.43	exitu dulcis iuventae raptum ephebum viderat,
9.44	orba quem mater supremis funerabat fletibus;
9.45	surge dixit: ille surgit, matri et adstans redditur. 
9.46	sole iam quarto carentem, iam sepulcro absconditum
9.47	Lazarum iubet vigere reddito spiramine:
9.48	foetidum ieeur reduetus rursus intrat halitus,
9.49	ambulat per stagna ponti, summa calcat fluctuum:
9.50	mobilis liquor profundi pendulam praestat viam, 
9.51	nec fatiscit unda sanctis pressa sub vestigiis.
9.52	suetus antro bustuali sub catenis frendere,
9.53	mentis inpos, efferatis percitus furoribus
9.54	prosilit fuitque supplex, Christum adesse ut senserat.
9.55	pulsa pestis lubricorum milleformis daemonum 
9.56	corripit gregis suilli sordida spurcamina,
9.57	seque nigris mergit undis et pecus lymphaticum.
9.58	ferte qualis ter quaternis ferculorum fragmina;
9.59	adfatim referta iam sunt adcubantum milia
9.60	quinque panibus peresis et gemellis piscibus. 
9.61	tu cibus panisque noster, tu perennis suavitas;
9.62	nescit esurire in aevum qui tuam sumit dapem,
9.63	nec lacunam ventris inplet, sed fovet vitalia.
9.64	clausus aurium meatus et sonorum nescius
9.65	purgat ad praecepta Christi crassa quaeque obstacula, 
9.66	vocibus capax fruendis ac susurris pervius.
9.67	omnis aegritudo cedit, languor omnis pellitur,
9.68	lingua fatur, quam veterna vinxerant silentia,
9.69	gestat et suum per urbem laetus aeger lectulum.
9.70	quin et ipsum, ne salutis inferi expertes forent, 
9.71	Tartarum benignus intrat; fracta cedit ianua,
9.72	vectibus cadit revulsis cardo dissolubilis. 1
9.73	illa prompta ad inruentes, ad revertentes tenax,
9.74	obice extrorsum recluso 2 porta reddit mortuos,
9.75	lege versa, et limen atrum iam recalcandum patet. 
9.76	sed Deus dum luce fulva mortis antra inluminat,
9.77	dum stupentibus tenebris candidum praestat diem,
9.78	tristia squalentis aethrae palluerunt sidera.
9.79	sol refugit et lugubri sordidus ferrugine
9.80	igneum reliquit axem seque maerens abdidit; 
9.81	fertur horruisse mundus noctis aeternae chaos.
9.82	solve vocem, mens sonora, solve linguam mobilem,
9.83	dic tropaeum passionis, dic triumphalem crucem,
9.84	pange vexillum notatis quod refulget frontibus.
9.85	O novum caede stupenda vulneris miraculum! 
9.86	hinc cruoris fluxit unda, lympha parte ex altera;
9.87	lympha nempe dat lavacrum, tum corona ex sanguine est.
9.88	vidit anguis inmolatam corporis sacri hostiam,
9.89	vidit, et fellis perusti mox venenum perdidit,
9.90	saucius dolore multo, colla fractus sibila. 1 
9.91	quid tibi, profane serpens, profuit rebus novis
9.92	plasma primum perculisse versipelli hortamine? 2
9.93	diluit culpam recepto forma mortalis Deo.
9.94	ad brevem se mortis usum dux salutis dedidit,
9.95	mortuos olim sepultos ut redire insuesceret, 
9.96	dissolutis pristinorum vinculis peccaminum.
9.97	tunc patres sanctique multi conditorem praevium
9.98	iam revertentem secuti tertio demum die
9.99	carnis indumenta sumunt, eque bustis prodeunt.
9.100	cernercs coire membra de favillis aridis, 
9.101	frigidum venis resumptis pidverem tepescere,
9.102	ossa, nervos, et medullas glutino cutis tegi.
9.103	post, ut occasum resolvit vitae et hominem reddidit,
9.104	arduum tribunal alti victor ascendit Patris,
9.105	inclytam caelo reportans passionis gloriam. 
9.106	macte iudex mortuorum, macte rex viventium,
9.107	dexter in parentis arce qui cluis virtutibus,
9.108	omnium venturus inde iustus ultor criminum.
9.109	te senes et te iuventus, parvulorum te chorus,
9.110	turba matrum virginumque, simplices puellulae, 
9.111	voce concordes pudicis perstrepant concentibus.
9.112	fluminum lapsus et undae, litorum crepidines,
9.113	imber, aestus, nix, pruina, silva et aura, nox, dies
9.114	omnibus te concelebrent saeculorum saeculis.
10.1	Deus, ignee fons animarum,
10.2	duo qui socians elementa,
10.3	vivum simul ac moribundum,
10.4	hominem, Pater, effigiasti,
10.5	tua sunt, tua, rector, utraque, 
10.6	tibi copula iungitur horum,
10.7	tibi dum vegetata cohaerent
10.8	et spiritus et caro servit.
10.9	rescissa 1 sed ista seorsum
10.10	solvunt hominem perimuntque; 
10.11	humus excipit arida corpus,
10.12	animae rapit aura liquorem;
10.13	quia cuncta creata necesse est
10.14	labefacta senescere tandem,
10.15	conpactaque dissociari, 
10.16	et dissona texta retexi.
10.17	hanc tu, Deus optime, mortem
10.18	famulis abolere paratus,
10.19	iter inviolabile monstras,
10.20	quo perdita membra resurgant, 
10.21	ut, dum generosa caducis,
10.22	ceu carcere clausa, ligantur,
10.23	pars illa potentior extet,
10.24	quae germen ab aethere traxit.
10.25	si ferrea forte voluntas 
10.26	luteum sapit et grave captat,
10.27	animus quoque pondere victus
10.28	sequitur sua membra deorsum.
10.29	at si generis memor ignis
10.30	contagia pigra recuset, 
10.31	vehit hospita viscera secum,
10.32	pariterque reportat ad astra.
10.33	nam quod requiescere corpus
10.34	vacuum sine mente videmus,
10.35	spatium breve restat, ut alti 
10.36	repetat collegia sensus.
10.37	venient cito saecula, cum iam
10.38	socius calor ossa revisat
10.39	animataque sanguine vivo
10.40	habitacula pristina gestet. 
10.41	quae pigra cadavera pridem
10.42	tumulis putrefacta iacebant,
10.43	volucres rapientur in auras,
10.44	animas comitata priores.
10.45	hinc maxima cura sepulcris 
10.46	inpenditur, hinc resolutos
10.47	honor ultimus accipit artus
10.48	et funeris ambitus ornat,
10.49	candore nitentia claro
10.50	praetendere lintea mos est, 
10.51	aspersaque myrrha Sabaeo
10.52	corpus medicamine servat.
10.53	quidnam sibi saxa cavata,
10.54	quid pulchra volunt monumenta,
10.55	nisi quod res creditur illis 
10.56	non mortua, sed data somno?
10.57	hoc provida Christicolarum
10.58	pietas studet, utpote credens
10.59	fore protinus omnia viva
10.60	quae nunc gelidus sopor urget. 
10.61	qui iacta cadavera passim
10.62	miserans tegit aggere terrae,
10.63	opus exhibet ille benignum
10.64	Christo pius omnipotenti,
10.65	quia lex eadem monet omnes 
10.66	gemitum dare sorte sub una,
10.67	cognataque funera nobis
10.68	aliena in morte dolere.
10.69	sancti sator ille Tobiae,
10.70	sacer ac venerabilis heros, 
10.71	dapibus iam rite paratis
10.72	ius praetulit exequiarum.
10.73	iam stantibus ille ministris
10.74	cyathos et fercula liquit,
10.75	studioque accinctus humandi 
10.76	fleto dedit ossa sepulcro.
10.77	veniunt mox praemia caelo,
10.78	pretiumque rependitur ingens;
10.79	nam lumina nescia solis
10.80	deus inlita felle serenat. 
10.81	iam tunc docuit Pater orbis
10.82	quam sit rationis egenis
10.83	mordax et amara medella,
10.84	cum lux animum nova vexat.
10.85	docuit quoque non prius ullum 
10.86	caelestia cernere regna
10.87	quam nocte et vulnere tristi
10.88	toleraverit aspera mundi.
10.89	mors ipsa beatior inde est,
10.90	quod per cruciamina leti 
10.91	via panditur ardua iustis,
10.92	et ad astra doloribus itur.
10.93	sic corpora mortificata
10.94	redeunt melioribus annis,
10.95	nec post obitum recalescens 
10.96	conpago fatiscere novit.
10.97	haec, quae modo pallida tabo
10.98	color albidus inficit, ora
10.99	tunc flore venustior omni
10.100	sanguis cute tinguet amoena. 
10.101	iam nulla deinde senectus
10.102	frontis decus invida carpet,
10.103	macies neque sicca lacertos
10.104	suco tenuabit adeso.
10.105	Morbus quoque pestifer, artus 
10.106	qui nunc populatur anhelos,
10.107	sua tunc tormenta resudans
10.108	luet inter vincula mille.
10.109	hunc eminus aere ab alto
10.110	victrix caro, iamque perennis, 
10.111	cernet sine fine gementem
10.112	quos moverat ipse dolores.
10.113	quid turba superstes inepta
10.114	clangens ululamina miscet?
10.115	cur tam bene condita iura 
10.116	luctu dolor arguit amens?
10.117	iam maesta quiesce querella,
10.118	lacrimas suspendite, matres:
10.119	nullus sua pignera plangat,
10.120	mors haec reparatio vitae est. 
10.121	sic semina sicca virescunt
10.122	iam mortua, iamque sepulta, 
10.123	uae reddita caespite ab imo
10.124	veteres meditantur aristas.
10.125	nunc suscipe, terra, fovendum, 
10.126	gremioque hunc concipe molli:
10.127	hominis tibi membra sequestro,
10.128	generosa et fragmina credo.
10.129	animae fuit haec domus olim
10.130	factoris 1 ab ore creatae; 
10.131	fervens habitavit in istis
10.132	Sapientia principe Christo.
10.133	tu depositum tege corpus;
10.134	non inmemor ille requiret
10.135	sua munera fictor et auctor 
10.136	propriique aenigmata vultus.
10.137	veniant modo tempora iusta,
10.138	cum spem Deus inpleat omnem,
10.139	reddas patefacta necesse est
10.140	qualem tibi trado figuram. 
10.141	non, si cariosa vetustas
10.142	dissolvent ossa favillis,
10.143	fueritque cinisculus arens
10.144	minimi mensura pugilli,
10.145	nec, si vaga flamina et aurae 
10.146	vacuum per inane volantes
10.147	tulerint cum pulvere nervos,
10.148	hominem periisse licebit.
10.149	sed dum resolubile corpus
10.150	revocas. Deus, atque reformas, 
10.151	quanam regione iubebis
10.152	animam requiescere puram?
10.153	gremio senis addita sancti
10.154	recubabit, ut est Eleazar,
10.155	quem floribus undique saeptum 
10.156	dives procul aspicit ardens.
10.157	sequimur tua dicta, Redemptor
10.158	quibus atra e morte triumphans
10.159	tua per vestigia mandas
10.160	socium crucis ire latronem. 
10.161	patet ecce fidelibus ampli
10.162	via lucida iam paradisi,
10.163	licet et nemus illud adire,
10.164	homini quod ademerat anguis.
10.165	illic, precor, optime ductor, 
10.166	famulam tibi praecipe mentem
10.167	genitali in sede sacrari,
10.168	quam liquerat exul et errans.
10.169	nos tecta fovebimus ossa
10.170	violis et fronde frequenti, 
10.171	titulumque et frigida saxa
10.172	liquido spargemus odore.
11.1	Quid est quod artum circulum
11.2	sol iam recurrens deserit?
11.3	Christusne terris nascitur,
11.4	qui lucis auget tramitem?
11.5	heu quam fugacem gratiam 
11.6	festina volvebat dies!
11.7	quam paene subductam facem
11.8	sensim recisa extinxerat!
11.9	caelum nitescat laetius,
11.10	gratetur et gaudens humus: 
11.11	scandit gradatim denuo
11.12	iubar priores lineas.
11.13	emerge, dulcis pusio,
11.14	quem mater edit castitas,
11.15	parens et expers coniugis, 
11.16	mediator et duplex genus.
11.17	ex ore quamlibet Patris
11.18	sis ortus et verbo editus,
11.19	tamen paterno in pectore
11.20	Sophia callebas prius, 
11.21	quae prompta caelum condidit,
11.22	caelum diemque et cetera;
11.23	virtute verbi effecta sunt
11.24	haec cuncta, nam verbum Deus.
11.25	sed ordinatis saeculis, 
11.26	rerumque digesto statu,
11.27	fundator ipse et artifex
11.28	permansit in Patris sinu,
11.29	donec rotata annalium
11.30	transvolverentur milia, 
11.31	atque ipse peccantem diu
11.32	dignatus orbem viseret.
11.33	nam caeca vis mortalium
11.34	venerans inanes nenias,
11.35	vel aera vel saxa algida 
11.36	vel ligna credebat Deum.
11.37	haec dum sequuntur,
11.38	perfidi praedonis in ius venerant,
11.39	et mancipatam fumido
11.40	vitam barathro inmerserant. 
11.41	stragem sed istam non tulit
11.42	Christus cadentum gentium,
11.43	inpune ne forsan sui
11.44	Patris periret fabrica,
11.45	mortale corpus induit, 
11.46	ut excitato corpore
11.47	mortis catenam frangeret,
11.48	hominemque portaret Patri.
11.49	hic ille natalis dies,
11.50	quo te creator arduus 
11.51	spiravit et limo indidit,
11.52	sermone carnem glutinans.
11.53	sentisne, virgo nobilis,
11.54	matura per fastidia
11.55	pudoris intactum decus 
11.56	honore partus crescere?
11.57	o quanta rerum gaudia
11.58	alvus pudica continet,
11.59	ex qua novellum saeculum
11.60	procedit et lux aurea! 
11.61	vagitus ille exordium
11.62	vernantis orbis prodidit,
11.63	nam tunc renatus sorididum
11.64	mundus veternum depulit.
11.65	sparsisse tellurem reor 
11.66	rus omne densis floribus,
11.67	ipsasque harenas Syrtium
11.68	fragrasse nardo et nectare.
11.69	te cuncta nascentem, puer,
11.70	sensere dura et barbara, 
11.71	victusque saxorum rigor
11.72	obduxit herbam cotibus.
11.73	iam mella de scopulis fluunt,
11.74	iam stillat ilex arido
11.75	sudans amomum stipite, 
11.76	iam sunt myricis balsama.
11.77	o sancta praesepis tui,
11.78	aeterne rex, cunabula,
11.79	populisque per saeclum sacra
11.80	mutis et ipsis credita! 
11.81	adorat haec brutum pecus,
11.82	indocta turba scilicet,
11.83	adorat excors natio
11.84	vis cuius in pastu sita est.
11.85	sed cum fideli spiritu 
11.86	concurrat ad praesepia
11.87	pagana gens et quadrupes,
11.88	sapiatque quod brutum fuit,
11.89	negat patrum prosapia
11.90	perosa praesentem Deum: 
11.91	credas venenis ebriam,
11.92	furiisve lymphatam rapi.
11.93	quid prona per scelus ruis?
11.94	agnosce, si quidquam tibi
11.95	mentis resedit integrae, 
11.96	ducem tuorum principum.
11.97	hunc, quem latebra et obstetrix
11.98	et virgo feta et cunulae,
11.99	et inbecilla infantia,
11.100	regem dederunt gentibus, 
11.101	peccator intueberis
11.102	celsum coruscis nubibus,
11.103	deiectus ipse et inritis
11.104	plangens reatum fletibus,
11.105	cum vasta signum bucina 
11.106	terris cremandis miserit,
11.107	et scissus axis cardinem
11.108	mundi ruentis solverit.
11.109	insignis ipse et praeminens
11.110	meritis rependet congrua, 
11.111	his lucis usum perpetis,
11.112	illis gehennam et Tartarum.
11.113	Iudaea, tunc fulmen crucis
11.114	experta, qui sit senties
11.115	quem, te furoris praesule, 
11.116	mors hausit et mox reddidit.
12.1	Quicumque Christum quaeritis,
12.2	oculos in altum tollite:
12.3	illic licebit visere
12.4	signum perennis gloriae.
12.5	haec stella, quae solis rotam 
12.6	vincit decore ac lumine,
12.7	venisse terris nuntiat
12.8	cum carne terrestri Deum.
12.9	non illa servit noctibus
12.10	secuta lunam menstruam, 
12.11	sed sola caelum possidens
12.12	cursum dierum temperat.
12.13	Arctoa quamvis sidera
12.14	in se retortis motibus
12.15	obire nolint, attamen 
12.16	plerumque sub nimbis latent.
12.17	hoc sidus aeternum manet,
12.18	haec stella nunquam mergitur,
12.19	nec nubis occursu abdita
12.20	obumbrat obductam facem. 
12.21	tristis cometa intercidat,
12.22	et, si quod astrum Sirio
12.23	fervet vapore, iam Dei
12.24	sub luce destructum cadat.
12.25	en Persici ex orbis sinu, 
12.26	sol unde sumit ianuam,
12.27	cernunt periti interpretes
12.28	regale vexillum magi.
12.29	quod ut refulsit, ceteri
12.30	cessere signorum globi, 
12.31	nec pulcher est ausus suam
12.32	conferre formam Lucifer.
12.33	quis iste tantus inquiunt
12.34	‘regnator astris imperans,
12.35	quem sic tremunt caelestia, 
12.36	cui lux et aethra inserviunt?
12.37	inlustre quiddam cernimus,
12.38	quod nesciat finem pati,
12.39	sublime, celsum, interminum,
12.40	antiquius caelo et chao. 
12.41	hic ille rex est gentium
12.42	populique rex Iudaici,
12.43	promissus Abrahae patri
12.44	eiusque in aevum semini.
12.45	aequanda nam stellis sua 
12.46	cognovit olim germina
12.47	primus sator credentium,
12.48	nati inmolator unici.
12.49	iam flos subit Daviticus
12.50	radice Iessea editus, 
12.51	sceptrique per virgam virens
12.52	rerum cacumen occupat.’
12.53	exim sequuntur perciti
12.54	fixis in altum vultibus,
12.55	qua stella sulcum traxerat 
12.56	claramque signabat viam,
12.57	sed verticem pueri supra
12.58	signum pependit inminens,
12.59	pronaque submissum face
12.60	caput sacratum prodidit. 
12.61	videre quod postquam magi,
12.62	Eoa promunt munera,
12.63	stratique votis offerunt
12.64	tus, myrrham et aurum regium.
12.65	agnosce clara insignia 
12.66	virtutis ac regni tui,
12.67	puer o, cui trinam Pater
12.68	praedestinavit indolem:
12.69	regem Deumque adnuntiant
12.70	thesaurus et fragrans odor 
12.71	turis Sabaei, at myrrheus
12.72	pulvis sepulcrum praedocet.
12.73	hoc est sepulcrum, quo Deus,
12.74	dum corpus extingui sinit
12.75	atque id sepultum suscitat, 
12.76	mortis refregit carcerem.
12.77	o sola magnarum urbium
12.78	maior Bethlem, cui contigit
12.79	ducem salutis caelitus
12.80	incorporatum gignere! 
12.81	altrice te summo Patri
12.82	heres creatur unicus,
12.83	homo ex Tonantis spiritu,
12.84	idemque sub membris Deus.
12.85	hunc et prophetis testibus 
12.86	isdemque signatoribus
12.87	testator et sator iubet
12.88	adire regnum et cernere,
12.89	regnum, quod ambit omnia
12.90	dia et marina et terrea 
12.91	a solis ortu ad exitum,
12.92	et Tartara et caelum supra.
12.93	audit tyrannus anxius
12.94	adesse regum principem,
12.95	qui nomen Istrahel 1 regat, 
12.96	teneatque David regiam.
12.97	exclamat amens nuntio
12.98	‘successor instat, pellimur:
12.99	satelles, i, ferrum rape,
12.100	perfunde cunas sanguine. 
12.101	mas omnis infans occidat,
12.102	scrutare nutricum sinus,
12.103	interque materna ubera
12.104	ensem cruentet pusio.
12.105	suspecta per Bethlem mihi 
12.106	puerperarum est omnium
12.107	fraus, ne qua furtim subtrahat
12.108	prolem virilis indolis.’
12.109	transfugit ergo carnifex
12.110	mucrone districto furens 
12.111	effusa nuper corpora,
12.112	animasque rimatur novas.
12.113	locum minutis artubus
12.114	vix interemptor invenit
12.115	quo plaga descendat patens, 
12.116	iuguloque maior pugio est.
12.117	o barbarum spectaculum!
12.118	inlisa cervix cautibus
12.119	spargit cerebrum lacteum,
12.120	oculosque per vulnus vomit; 
12.121	aut in profundum palpitans
12.122	mersatur infans gurgitem,
12.123	cui subter artis faucibus
12.124	singultat unda et halitus.
12.125	salvete, flores martyrum, 
12.126	quos lucis ipso in limine
12.127	Christi insecutor sustulit,
12.128	ceu turbo nascentes rosas.
12.129	vos, prima Christi victima,
12.130	grex inmolatorum 1 tener, 
12.131	aram ante ipsam simplices
12.132	palma et coronis luditis.
12.133	quo proficit tantum nefas?
12.134	quid crimen Herodem iuvat?
12.135	unus tot inter funera 
12.136	inpune Christus tollitur.
12.137	inter coaevi sanguinis
12.138	fluenta solus integer
12.139	ferrum, quod orbabat nurus,
12.140	partus fefellit virginis. 
12.141	sic stulta Pharaonis mali
12.142	edicta quondam fugerat
12.143	Christi figuram praeferens
12.144	Moses, receptor civium.
12.145	cautum et statutum ius erat 
12.146	quo non liceret matribus,
12.147	cum pondus alvi absolverent,
12.148	puerile pignus tollere.
12.149	mens obstetricis sedulae
12.150	pie in tyrannum contumax 
12.151	ad spem potentis gloriae
12.152	furata servat parvulum,
12.153	quem mox sacerdotem sibi
12.154	adsumpsit orbis conditor,
12.155	per quem notatam saxeis 
12.156	legem tabellis traderet.
12.157	licetne Christum noscere
12.158	tanti per exemplum viri?
12.159	dux ille caeso Aegyptio
12.160	absolvit Istrahel iugo; 
12.161	at nos, subactos iugiter
12.162	erroris imperio gravi,
12.163	dux noster hoste saucio
12.164	mortis tenebris liberat.
12.165	hic expiatam fluctibus 
12.166	plebem marino in transitu
12.167	repurgat undis dulcibus,
12.168	lucis columnam praeferens;
12.169	hic proeliante exercitu,
12.170	pansis in altum bracchiis, 
12.171	sublimis Amalec premit,
12.172	crucis quod instar tunc fuit.
12.173	hic nempe Iesus verior,
12.174	qui longa post dispendia
12.175	victor suis tribulibus 
12.176	promissa solvit iugera.
12.177	qui ter quaternas denique
12.178	refluentis amnis alveo
12.179	fundavit et fixit petras,
12.180	apostolorum stemmata. 
12.181	iure ergo se Iudae ducem
12.182	vidisse testantur magi,
12.183	cum facta priscorum ducum
12.184	Christi figuram pinxerint.1
12.185	hic rex priorum iudicum, 
12.186	rexere qui Iacob genus,
12.187	dominaeque rex ecclesiae,
12.188	templi et novelli et pristini.
12.189	hunc posteri Ephrem colunt,
12.190	hunc sancta Manassae domus, 
12.191	omnesque suspiciunt tribus
12.192	bis sena fratrum semina,
12.193	quin et propago degener
12.194	ritum secuta inconditum,
12.195	quaecumque dirum fervidis 
12.196	Bahal caminis coxerat,
12.197	fumosa avorum numina,
12.198	saxum, metallum, stipitem,
12.199	rasum, dolatum, sectile,
12.200	in Christi honorem deserit. 
12.201	gaudete, quicquid gentium est,
12.202	Iudaea, Roma et Graecia,
12.203	Aegypte, Thrax, Persa, Scytha:
12.204	rex unus omnes possidet.
12.205	laudate vestrum principem 
12.206	omnes beati ac perditi,
12.207	vivi, inbecilli ac mortui:
12.208	iam nemo posthac mortuus.
