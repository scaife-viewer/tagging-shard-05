pr.1	Paschales quicumque dapes conuiua requiris, 
pr.2	Dignatus nostris accubitare toris, 
pr.3	Pone supercilium si te cognoscis amicum, 
pr.4	Nec quaeras opus hic codicis artificis: 
pr.5	Sed modicae contentus adi sollemnia mensae 
pr.6	Plusque libens animo quam satiare cibo. 
pr.7	Aut si magnarum caperis dulcedine rerum 
pr.8	Diuitiasque magis deliciosus amas, 
pr.9	Nobilium nitidis doctorum uescere cenis, 
pr.10	Quorum multiplices nec numerantur opes. 
pr.11	Illic inuenies quidquid mare nutrit edendum, 
pr.12	Quidquid terra creat, quidquid ad astra uolat. 
pr.13	Cerea gemmatis flauescunt mella canistris 
pr.14	Conlucentque suis aurea uasa fauis. 
pr.15	At nos exiguum de paupere carpsimus horto, 
pr.16	Rubra quod adpositum testa ministrat, holus. 
1.17	Cum sua gentiles studeant figmenta poetae 
1.18	Grandisonis pompare modis, tragicoque boatu 
1.19	Ridiculoue Geta seu qualibet arte canendi 
1.20	Saeua nefandarum renouent contagia rerum 
1.21	Et scelerum monumenta canant, rituque magistro 
1.22	Plurima Niliacis tradant mendacia biblis: 
1.23	Cur ego, Dauiticis adsuetus cantibus odas 
1.24	Cordarum resonare decem sanctoque uerenter 
1.25	Stare choro et placidis caelestia psallere uerbis, 
1.26	Clara salutiferi taceam miracula Christi? 
1.27	Cum possim manifesta loqui, Dominumque tonantem 
1.28	Sensibus et toto delectet corde fateri: 
1.29	Qui sensus et corda dedit, cui conuenit uni 
1.30	Facturam seruire suam, cui iure perenni 
1.31	Arcibus aetheriis una est cum patre potestas, 
1.32	Par splendor, communis apex, sociale cacumen, 
1.33	Aequus honor, uirtus eadem, sine tempore regnum, 
1.34	Semper principium, sceptrum iuge, gloria consors, 
1.35	Maiestas similis. haec est uia namque salutis, 
1.36	Haec firmos ad dona gradus paschalia ducit. 
1.37	Haec mihi carmen erit: mentes hac uertite cuncti. 
1.38	Hanc constanter opem laesis adhibete medullis, 
1.39	Quos letale malum, quos uanis dedita curis 
1.40	Attica Cecropii serpit doctrina ueneni, 
1.41	Sectantesque magis uitam spirantis odorem 
1.42	Legis Athenaei paedorem linquite pagi. 
1.43	Quid labyrintheo, Thesidae, erratis in antro. 
1.44	Caecaque Daedalei lustratis limina tecti? 
1.45	Labruscam placidis quid adhuc praeponitis uuis 
1.46	Neglectisque rosis saliuncam sumitis agri? 
1.47	Quid lapides atque aera coli, quid fana profana 
1.48	Proderit et mutis animas damnare metallis? 
1.49	Parcite puluerei squalentia iugera campi 
1.50	Et steriles habitare plagas, ubi gignere fructum 
1.51	Arida nescit humus, nec de tellure cruenta 
1.52	Liuida mortiferis uellatis toxica sucis, 
1.53	Tartareo damnata cibo: sed amoena uirecta 
1.54	Florentum semper nemorum sedesque beatas 
1.55	Per latices intrate pios, ubi semina uitae 
1.56	Diuinis animantur aquis et fonte superno 
1.57	Laetificata seges spinis mundatur ademptis, 
1.58	Vt messis queat esse Dei mercisque futurae 
1.59	Maxima centenum cumulare per horrea fructum. 
1.60	Omnipotens aeterne Deus, spes unica mundi, 
1.61	Qui caeli fabricator ades, qui conditor orbis, 
1.62	Qui maris undisonas fluctu surgente procellas 
1.63	Mergere uicinae prohibes confinia terrae, 
1.64	Qui solem radiis et lunam cornibus imples 
1.65	Inque diem ac noctem lumen metiris utrumque, 
1.66	Qui stellas numeras, quarum tu nomina solus, 
1.67	Signa, potestates, cursus, loca, tempora nosti, 
1.68	Qui diuersa nouam formasti in corpora terram 
1.69	Torpentique solo uiuentia membra dedisti, 
1.70	Qui pereuntem hominem uetiti dulcedine pomi 
1.71	Instauras meliore cibo potuque sacrati 
1.72	Sanguinis infusum depellis ab angue uenenum, 
1.73	Qui genus humanum praeter quos clauserat arca 
1.74	Diluuii rapida spumantis mole sepultum 
1.75	Vna iterum de stirpe creas, ut mystica uirtus, 
1.76	Quod carnis delicta necant, hoc praesule ligno 
1.77	Monstraret liquidas renouari posse per undas, 
1.78	Totum namque lauans uno baptismate mundum: 
1.79	Pande salutarem paucos quae ducit in urbem 
1.80	Angusto mihi calle uiam uerbique lucernam 
1.81	Da pedibus lucere meis, ut semita uitae 
1.82	Ad caulas me ruris agat, qua seruat amoenum 
1.83	Pastor ouile bonus, qua uellere praeuius albo 
1.84	Virginis agnus ouis grexque omnis candidus intrat. 
1.85	Te duce difficilis non est uia; subditur omnis 
1.86	Imperiis natura tuis, rituque soluto 
1.87	Transit in aduersas iussu dominante figuras. 
1.88	Si iubeas mediis segetes arere pruinis, 
1.89	Messorem producit hiems; si currere mustum 
1.90	Vernali sub sole uelis, florentibus aruis 
1.91	Sordidus inpressas calcabit uinitor uuas: 
1.92	Cunctaque diuinis parebunt tempora dictis. 
1.93	Indicio est antiqua fides et cana priorum 
1.94	Testis origo patrum, nullisque abolenda per aeuum 
1.95	Temporibus constant uirtutum signa tuarum. 
1.96	Ex quibus audaci perstringere pauca relatu 
1.97	Vix animis conmitto meis, siluamque patentem 
1.98	Ingrediens aliquos nitor contingere ramos. 
1.99	Nam centum licet ora mouens uox ferrea clamet 
1.100	Centenosque sonos humanum pectus anhelet, 
1.101	Cuncta quis expediet, quorum nec lucida caeli 
1.102	Sidera nec bibulae numeris aequantur harenae? 
1.103	Primus abusque chao meritis uiuacibus Enoch 
1.104	Multa per innumeros iam saecula contigit annos 
1.105	Natura perdente modum: quem iure creandi 
1.106	Terra tulit genitum, sed mors miratur ademptum. 
1.107	Saucia iam uetulae marcebant uiscera Sarrae 
1.108	Grandaeuo consumpta situ, prolemque negabat 
1.109	Frigidus annoso moriens in corpore sanguis: 
1.110	Cum seniore uiro gelidi praecordia uentris 
1.111	In partum tumuere nouum tremebundaque mater 
1.112	Algentes onerata sinus, spem gentis opimae 
1.113	Edidit et serum suspendit ad ubera natum. 
1.114	Mactandumque Deo pater obtulit, at sacer ipsam 
1.115	Pro pueri iugulis aries mactatur ad aram. 
1.116	0 iusti mens sancta uiri! pietate remota 
1.117	Plus pietatis habens contempsit uulnera nati 
1.118	Amplexus praecepta Dei, typicique cruoris 
1.119	Auxilio uentura docet, quod sanguine Christi 
1.120	Humana pro gente pius occumberet agnus. 
1.121	Loth Sodomae fugiente chaos, dum respicit uxor, 
1.122	In statuam mutata salis stupefacta remansit, 
1.123	Ad poenam conuersa suam: quia nemo retrorsum, 
1.124	Noxia contempti uitans discrimina mundi, 
1.125	Aspiciens saluandus erit, nec debet arator 
1.126	Dignum opus exercens uultum in sua terga referre. 
1.127	Ignibus innocuis flagrans apparuit olim 
1.128	Non ardens ardere rubus, nec iuncta calori 
1.129	Materies alimenta dabat, nec torrida uiuens 
1.130	Sensit damna frutex, sed amici fomitis aestu 
1.131	Frondea blanditae lambebant robora flammae. 
1.132	Mitis in inmitem uirga est animata draconem, 
1.133	Per flexos sinuata globos linguisque trisulcis 
1.134	Squamea colla tumens inimicos ore chelydros 
1.135	Sorbuit et proprii redit in uirgulta rigoris. 
1.136	Peruia diuisi patuerunt caerula ponti 
1.137	In geminum reuoluta latus, nudataque tellus 
1.138	Cognatis spoliatur aquis, ac turba pedestris 
1.139	Intrat in absentis pelagi mare, perque profundum 
1.140	Sicca peregrinas stupuerunt marmora plantas. 
1.141	Mutauit natura uiam, mediumque per aequor 
1.142	Ingrediens populus rude iam baptisma gerebat, 
1.143	Cui dux Christus erat, clamat nam lectio: multas 
1.144	Vox Domini super extat aquas; uox denique uerbum est. 
1.145	Verbum Christus adest, geminae qui consona legis 
1.146	Testamenta regens ueterem patefecit abyssum, 
1.147	Vt doctrina sequens planis incederet aruis. 
1.148	Quid referam innumeras caelesti pane cateruas 
1.149	Angelicos sumpsisse cibos, nimbisque superni 
1.150	Nectaris aeria populum dulcedine pastum 
1.151	In pluuiis habuisse dapes et in imbribus escas? 
1.152	Bursus in exustis sitiens exercitus aruis, 
1.153	Qua nimium loca sicca, diu qua terra negatis 
1.154	Aegra iacebat aquis, qua spes ablata bibendi 
1.155	Viuendique fuit, subitas arente metallo 
1.156	Hausit aquas, sterilique latex de rupe manauit, 
1.157	Et ieiuna nouum uomuerunt marmora potum. 
1.158	His igitur iam sacra tribus dans munera rebus, 
1.159	Christus erat panis, Christus petra, Christus in undis. 
1.160	Angelicis tremefacta minis adfatur asella 
1.161	Sessorem per uerba suum, linguaque rudenti 
1.162	Edidit humanas animal pecuale loquellas. 
1.163	Sol stetit ad Gabaon mediique cacumine caeli 
1.164	Fixit anhelantem dilato uespere lucem, 
1.165	Insolitus frenare diem, nec luna cucurrit 
1.166	Ordine pigra suo, donec populantibus armis 
1.167	Feruidus ingentem gladius consumeret hostem 
1.168	Coniurante polo: iam tunc famulata uidebant 
1.169	Sidera uenturum praemisso nomine Iesum. 
1.170	Heliam corui quondam pauere ministri 
1.171	Praebentes sine more dapes, alesque rapinis 
1.172	Deditus atque auido saturans caua guttura rostro 
1.173	Tradidit inlaesam ieiunis morsibus escam. 
1.174	Nunc bonus Heliae, qui perfidus antea Noe, 
1.175	Abluit in terris quidquid deliquit in undis. 
1.176	Plenus at ille Deo postquam miracula terris 
1.177	Plura dedit meritisque suis succedere dignum 
1.178	Heredem propriae fecit uirtutis amicum, 
1.179	Aurea flammigeris euectus in astra quadrigis, 
1.180	Qua leuis aerios non exprimit orbita sulcos, 
1.181	Sidereum penetrauit iter curruque corusco 
1.182	Dexteriora petens spatio maiore triumphum 
1.183	Duxit et humani metam non contigit aeui. 
1.184	Quam bene fulminei praelucens semita caeli 
1.185	Conuenit Heliae! meritoque et nomine fulgens 
1.186	Hac ope dignus erat: nam si sermonis Achini 
1.187	Vna per accentum mutetur littera, sol est. 
1.188	Vltima labentis miseratus tempora lucis 
1.189	Ter quinos quondam regi Deus addidit annos 
1.190	Vsus iure suo, patefactaque limina claudens 
1.191	Mortis ab occasu uitam conuertit in ortum. 
1.192	Ionas puppe cadens, coeto sorbente uoratus 
1.193	In pelago non sensit aquas, uitale sepulchrum 
1.194	Ne moreretur habens, tutusque in uentre ferino 
1.195	Depositum, non praeda fuit, uastumque per aequor 
1.196	Venit ad ignotas inimico remige terras., 
1.197	Cum spirante Deo Babylonia sacra negarent 
1.198	Tres una cum mente uiri durumque subirent 
1.199	Exitium saeui Chaldaea lege tyranni, 
1.200	Cuius Achaemeniam rabies accenderat iram 
1.201	Plus fornace sua: medios truduntur in ignes 
1.202	Nil audente rogo, tantumque ardore calentes 
1.203	Cordis imagineae uincunt incendia poenae 
1.204	Igne animi. o quanta est credentum gloria! flammis 
1.205	Ardentis fidei restincta est flamma camini. 
1.206	Digna sed inmitem mox perculit ultio regem. 
1.207	Nam quod ab humana uecors pietate recessit, 
1.208	Agrestes pecudum consors fuit ille per herbas 
1.209	Aulica depasto mutans conuiuia faeno. 
1.210	Pronus ab amne bibit, septenaque tempora lustrat 
1.211	Omnibus hirsutus siluis et montibus errans. 
1.212	Nec minus et Darii furuerunt iussa tyranni, 
1.213	Ecce etenim sceleri scelus addidit ira furentis
1.214	Hebraeumque decus Danihel decernitur insons 
1.215	Ieiunis cibus esse feris. sed belua iusto 
1.216	Mitis facta uiro, sanctos ne laederet artus, 
1.217	Coepit amare famem; rabies mollita furorem 
1.218	Deposuit saeuisque in faucibus ira quieuit, 
1.219	Et didicere truces praedam seruare leones. 
1.220	Dic ubi sunt, natura, tuae post talia leges, 
1.221	Qui totiens tibi iura tulit? qui tartara iussit 
1.222	Translatum nescire uirum, sterilemque marito 
1.223	Fecundauit anum, sacram praecepit ad aram 
1.224	Sponte uenire pecus, muliebres transtulit artus 
1.225	In simulacra salis, ramos incendia passos 
1.226	Non ardere dedit, uirgultum soluit in anguem, 
1.227	Per pelagus siccauit iter, mirabile nimbis 
1.228	Manna pluit, saxo latices produxit ab imo, 
1.229	Quadrupedem fari plano sermone coegit, 
1.230	Suspensis rapidas elementis distulit horas, 
1.231	Per uolucres hominem pasci dedit atque coruscis. 
1.232	In caelum transuexit equis, iam morte grauato 
1.233	Adiecit tria lustra uiro, praedonis in ore 
1.234	Naufragio fundauit opem, flagrante camino 
1.235	Seruauit sub rore pios, per pascua regem 
1.236	Pauit ut hirsutam pecudem, rictusque leonum 
1.237	Instimulante fame iussit nescire furorem? 
1.238	Nempe creatori, cuius quaecumque uidentur 
1.239	Seu quaecumque latent et rerum machina sermo est, 
1.240	Omne suum famulatur opus sequiturque iubentis 
1.241	Imperium quacumque trahit sententia nutu. 
1.242	Heu miseri, qui uana colunt, qui corde sinistro 
1.243	Religiosa sibi sculpunt simulacra suumque 
1.244	Factorem fugiunt et quae fecere uerentur! 
1.245	Quis furor est ? quae tanta animos dementia ludit, 
1.246	Vt uolucrem turpemque bouem tortumque draconem 
1.247	Semihominemque canem supplex homo plenus adoret ? 
1.248	Ast alii solem caecatis mentibus acti 
1.249	Adfirmant rerum esse patrem, quia rite uidetur 
1.250	Clara serenatis infundere lumina terris 
1.251	Et totum lustrare polum: cum constet ab istis 
1.252	Motibus instabilem rapidis discursibus ignem 
1.253	Officium, non esse Deum, quique ordine certo 
1.254	Nunc oritur, nunc occiduas dimissus in oras 
1.255	Partitur cum nocte uices. nec semper ubique est 
1.256	Nec lumen fuit ille manens in origine mundi, 
1.257	Cum geminum sine sole diem nouus orbis haberet. 
1.258	Sic lunae quoque uota ferunt, quam crescere cernunt 
1.259	Ac minui, stellisque litant quae luce fugantur. 
1.260	Hic laticem colit, ille larem, sed iungere sacris 
1.261	Non audent inimica suis, ne lite propinqua 
1.262	Aut rogus exiguas desiccet fortior undas, 
1.263	Aut ualidis tenues moriantur fontibus ignes. 
1.264	Arboreis alius ponit radicibus aras 
1.265	Instituitque dapes et ramos flebilis orat, 
1.266	Vt natos caramque domum dilectaque rura 
1.267	Coniugiique fidem, famulos censumque gubernent. 
1.268	Lignee, ligna rogas, surdis clamare uideris, 
1.269	A mutis responsa petis, quae iura domorum 
1.270	Hac ratione regunt, si caesa securibus actis 
1.271	Ardua pendentis sustentent culmina tecti, 
1.272	Aut subiecta focis dapibus famulentur edendis. 
1.273	Nonnulli uenerantur holus mollesque per hortos 
1.274	Numina sicca rigant uerique hac arte uidentur 
1.275	Transplantatorum cultores esse deorum. 
1.276	Plura referre pudet, sanctoque in carmine longum 
1.277	Vel damnare nefas, ne mollia sentibus uram 
1.278	Lilia, purpurei neu per uiolaria campi 
1.279	Carduus et spinis surgat paliurus acutis. 
1.280	Iam satis humanis erroribus addita monstra 
1.281	Risimus aut potius tales defleuimus actus. 
1.282	Nunc coeptam iuuat ire uiam montemque per altum 
1.283	Nitentes firmare gradus; properemus in urbem, 
1.284	Libertatis opem, radians ubi regia fuluis 
1.285	Emicat aula tholis, ubi dantur digna petenti, 
1.286	Quaerentem spes certa manet, claustrisque remotis 
1.287	Peruia pulsanti reserantur limina cordi. 
1.288	Hic est ille lapis, reprobum quem uertice gestat 
1.289	Angulus atque oculis praebet miracula nostris: 
1.290	Cuius onus leue est, cuius iuga ferre suaue est. 
1.291	Per digesta prius ueteris miracula legis 
1.292	Rettulimus, sancti coniuncto Spiritus actu 
1.293	Quae Genitor socia Nati uirtute peregit. 
1.294	Per digesta rudis necnon miracula legis 
1.295	Dicemus, sancti coniuncto Spiritus actu 
1.296	Quae Natus socia Patris uirtute peregit,. 
1.297	Semper ut una manens deitatis forma perennis 
1.298	Quod simplex triplicet quodque est triplicabile simplet. 
1.299	Haec est uera fides; hanc spreuit habere salutem 
1.300	Arrius infelix, qui curua per auia rectum 
1.301	Flectere nisus iter, foueam dilapsus in atram 
1.302	Conruit et tetri mersus petit ima profundi: 
1.303	Tam uacuus sensu, iustae quam tempore poenae 
1.304	Visceribus fusis uacuus quoque uentre remansit. 
1.305	Demens, perpetui qui non imitanda parentis 
1.306	Iura caducorum gradibus simulauit honorum! 
1.307	Namque homines inter natum genitore minorem 
1.308	Lex carnalis habet, quoniam pater ipse parentis 
1.309	Filius ante fuit, mox et qui filius est nunc 
1.310	Adforet esse pater: sic per genus omne nepotum 
1.311	It noua progenies et aui numerantur auorum. 
1.312	At Dominus, uerbum, uirtus, sapientia, Christus, 
1.313	Et totum commune Patris, de lumine lumen, 
1.314	De solo solus, cui nec minus est Patre quicquam, 
1.315	Nec quo crescat habet, genitus, non quippe creatus: 
1.316	Ipse est principium. nam sicut clarus habetur 
1.317	In genitore manens, genitor quoque clarus in ipso 
1.318	Permanet, et rerum caput est Deus unus ubique. 
1.319	Non quia qui summus Pater est, et Filius hic est, 
1.320	Sed quia quod summus Pater est, et Filius hoc est. 
1.321	Sic ait ipse docens: ego in Patre et Pater in me. 
1.322	Rursus: ego atque Pater unum sumus. Arrius unum 
1.323	Debet scire sumusque Sabellius esse fatendum. 
1.324	Iste fidem ternam, hic non amplectitur unam: 
1.325	Ambo errore pares, quamquam diuersa sequentes. 
1.326	Qualiter adsueti uarias producere sectas 
1.327	Inpugnant sua dicta uiri, qui brachia nudis 
1.328	Ostendunt exerta umeris, nil tradere docti 
1.329	Sed tantum certare cati, prudentia quorum 
1.330	Stulta iacet, quia uana Deo est sapientia mundi. 
1.331	Hic loquitur nimis, ille tacet; hic ambulat, hic stat; 
1.332	Alter amat fletus, alter crispare cachinnum: 
1.333	Diuersisque modis par est uesania cunctis. 
1.334	Interea dum rite uiam sermone leuamus 
1.335	Spesque fidesque meum comitantur in ardua gressum, 
1.336	Blandius ad summam tandem peruenimus arcem. 
1.337	En signo sacrata crucis uexilla coruscant, 
1.338	En regis pia castra micant, tuba clamat erilis, 
1.339	Militibus sua porta patet: qui militat intret, 
1.340	Ianua uos aeterna uocat, quae ianua Christus. 
1.341	Aurea perpetuae capietis praemia uitae, 
1.342	Arma quibus Domini tota uirtute geruntur 
1.343	Et fixum est in fronte decus. Decus armaque porto 
1.344	Militiaeque tuae, bone rex, pars ultima resto. 
1.345	Hic proprias sedes, huius mihi moenibus urbis 
1.346	Exiguam concede domum, tuus incola sanctis 
1.347	Vt merear habitare locis alboque beati 
1.348	Ordinis extremus conscribi in saecula ciuis. 
1.349	Grandia posco quidem, sed tu dare grandia nosti, 
1.350	Quem magis offendit quisquis sperando tepescit. 
1.351	Christe, faue uotis, qui mundum in morte iacentem 
1.352	Viuificare uolens quondam terrena petisti 
1.353	Caelitus, humanam dignatus sumere formam, 
1.354	Sic aliena gerens, ut nec tua linquere posses. 
1.355	 Hoc Matthaeus agens hominem generaliter implet, 
1.356	Marcus ut alta fremit uox per deserta leonis, 
1.357	Iura sacerdotii Lucas tenet ore iuuenci, 
1.358	More uolans aquilae uerbo petit astra Iohannes. 
1.359	Quatuor hi proceres una te uoce canentes 
1.360	Tempora ceu totidem latum sparguntur in orbem. 
1.361	Sic et apostolici semper duodenus honoris 
1.362	Fulget apex numero, menses imitatus et horas, 
1.363	Omnibus ut rebus totus tibi militet annus. 
1.364	Hinc igitur ueteris recolens exordia mortis 
1.365	Ad uitam properabo nouam lacrimasque serendo 
1.366	Gaudia longa metam: nam qui deflemus in Adam 
1.367	Semina mittentes, mox exultabimus omnes 
1.368	Portantes nostros Christo ueniente maniplos. 
2.1	Expulerat primogenitum saeuissimus anguis 
2.2	Florigera de sede uirum blandique saporis 
2.3	Inlecebris letum misero portarat amarum. 
2.4	Nec solus meritam praesumptor senserat iram 
2.5	Mortali sub lege iacens, sed prorsus ab ipso 
2.6	Humanum simul omne genus. heu, noxia coniux! 
2.7	Noxia tu coniux magis an draco perfidus ille? 
2.8	Perfidus ille draco, sed tu quoque noxia coniux. 
2.9	Pro dolor! aeterni fuerant duo. crescere posquam 
2.10	Coepit origo, perit clademque a semine sumpsit. 
2.11	Quid numerosa dies, quid tempore proderat illo 
2.12	Cernere nongentos ultra feliciter annos 
2.13	Progeniemque senum decimam spectare nepotum 
2.14	Iamque suum nescire genus: cum uicta supremis 
2.15	Cursibus extremae sors inreparabilis horae, 
2.16	Sera licet, uentura foret longumque per aeuum 
2.17	Vita breuis nihil esse diu cum fine doleret? 
2.18	Nec reducem spes ferret opem primique sepulchrum 
2.19	Terrigenae caeca sorberet lance nepotes: 
2.20	Ni pius ille sator culpas ignoscere promptus, 
2.21	Reddere difficilis, sua ne factura periret 
2.22	Quaeque Deo similis uiuens adstaret imago 
2.23	Dissimilis de morte foret, ueniale misertus 
2.24	Instauraret opus pomisque uetaret acerbis, 
2.25	Quae mandere patres, natorum horrescere dentes 
2.26	Donaretque suis semper placatus, ut unde 
2.27	Culpa dedit mortem, pietas daret inde salutem, 
2.28	Et uelut e spinis mollis rosa surgit acutis 
2.29	Nil quod laedat habens matremque obscurat honore: 
2.30	Sic Euae de stirpe sacra ueniente Maria 
2.31	Virginis antiquae facinus noua uirgo piaret: 
2.32	Vt quoniam natura prior uitiata iacebat 
2.33	Sub dicione necis, Christo nascente renasci 
2.34	Possit homo et ueteris maculam deponere carnis. 
2.35	
2.36	Haec uentura senes posquam dixere prophetae, Angelus intactae cecinit properata Mariae: 
2.37	Et dictum comitata fides, uterumque puellae 
2.38	Sidereum mox implet onus, rerumque creator 
2.39	Nascendi sub lege fuit. stupet innuba tensos 
2.40	Virgo sinus gaudetque suum paritura parentem. 
2.41	Iamque nouem lapsis decimi de limine mensis 
2.42	Fulgebat sacrata dies, cum uirgine feta 
2.43	Promissum conpleuit opus: uerbum caro factum, 
2.44	In nobis habitare uolens. tunc maximus infans 
2.45	Intemerata sui conseruans uiscera templi 
2.46	Inlaesum uacuauit iter: pro uirgine testis 
2.47	Partus adest, clausa ingrediens et clausa relinquens. 
2.48	Quae noua lux mundo, quae toto gratia caelo? 
2.49	Quis fuit ille nitor, Mariae cum Christus ab aluo 
2.50	Processit splendore nouo? uelut ipse decoro 
2.51	Sponsus ouans thalamo, forma speciosus amoena 
2.52	Prae filiis hominum, cuius radiante figura 
2.53	Blandior in labiis diffusa est gratia pulchris. 
2.54	O facilis pietas! ne nos seruile teneret 
2.55	Peccato dominante iugum, seruilia summus 
2.56	Membra tulit Dominus, primique ab origine mundi 
2.57	Omnia qui propriis uestit nascentia donis. 
2.58	Obsitus exiguis habuit uelamina pannis; 
2.59	Quemque procellosi non mobilis unda profundi, 
2.60	Terrarum non omne solum, spatiosaque lati 
2.61	Non capit aula poli, puerili in corpore plenus 
2.62	Mansit et angusto Deus in praesepe quieuit. 
2.63	Salue, sancta parens, enixa puerpera regem, 
2.64	Qui caelum terramque tenet per saecula, cuius 
2.65	Nomen et aeterno conplectens omnia gyro 
2.66	Imperium sine fine manet; quae uentre beato 
2.67	Gaudia matris habens cum uirginitatis honore 
2.68	Nec primam similem uisa es nec habere sequentem: 
2.69	Sola sine exemplo placuisti femina Christo. 
2.70	Tunc prius ignaris pastoribus ille creatus 
2.71	Enituit, quia pastor erat, gregibusque refulsit 
2.72	Agnus et angelicus cecinit miracula coetus. 
2.73	Talia Bethlois dum signa geruntur in oris, 
2.74	Eoi uenere magi saeuumque tyrannum 
2.75	Grandia sollicitis perturbant nuntia dictis: 
2.76	Iudaicis nuper populis orientis ab axe 
2.77	Progenitum fulsisse ducem, hoc caelitus astra, 
2.78	Hoc stellam radiare nouam. ferus arbiter aulae 
2.79	Aestuat Hebreae ratus hunc succedere posse 
2.80	Mox sibimet, qui primus erat: tunc fronte serena 
2.81	Nubila mentis alens clam mandat ubique requiri 
2.82	Sicut adorandum, quem tractat fraude necandum. 
2.83	Quid furis, Herodes? Christum sermone fateris, 
2.84	Et sensu iugulare cupis, legemque legendo 
2.85	Neglegis et regi regum tua regna minaris. 
2.86	Ne tamen insano careant tua nomina facto, 
2.87	Patrandum sub honore crucis (sed crimine gentis) 
2.88	Herodes alius quod tu molire uidebit. 
2.89	Ergo alacres summo seruantes lumina caelo 
2.90	Fixa magi sidusque micans regale secuti 
2.91	Optatam tenuere uiam, quae lege futura 
2.92	Duxit adorantes sacra ad cunabula gentes. 
2.93	Thensaurisque simul pro religione solutis, 
2.94	Ipsae etiam ut possint species ostendere Christum, 
2.95	Aurea nascenti fuderunt munera regi, 
2.96	Tura dedere Deo, myrram tribuere sepulchro. 
2.97	Cur tria dona tamen? quoniam spes maxima uitae est 
2.98	Hunc numerum confessa fides, et tempora summus 
2.99	Cernens cuncta Deus, praesentia, prisca, futura, 
2.100	Semper adest semperque fuit semperque manebit 
2.101	In triplici uirtute sui. tunc caelitus illi 
2.102	Per somnum moniti contemnere iussa tyranni 
2.103	Per loca mutati gradientes deuia callis 
2.104	In patriam rediere suam. sic nos quoque sanctam 
2.105	Si cupimus patriam tandem contingere, posquam 
2.106	Venimus ad Christum, iam non repetamus iniquum. 
2.107	Ergo ubi delusum se conperit, impius iram 
2.108	Rex aperit (si iure queat rex ille uocari, 
2.109	Qui pietate caret, propriam qui non regit iram) 
2.110	Ereptumque gemens facinus sibi, ceu leo frendens, 
2.111	Cuius ab ore tener subito cum labitur agnus, 
2.112	In totum mouet arma gregem manditque trahitque 
2.113	Molle pecus, trepidaeque uocant sua pignera fetae 
2.114	Nequiquam et uacuas implent balatibus auras: 
2.115	Haut secus Herodes Christo stimulatus adempto 
2.116	Sternere conlisas paruorum strage cateruas 
2.117	Inmerito non cessat atrox. quo crimine simplex 
2.118	Turba perit? cur qui uixdum potuere creari 
2.119	Iam meruere mori? furor est in rege cruento, 
2.120	Non ratio; primosque necans uagitus et audens 
2.121	Innumerum patrare nefas puerilia mactat 
2.122	Milia plangoremque dedit tot matribus unum. 
2.123	Haec laceros crines nudato uertice rupit, 
2.124	Illa genas secuit, nudum ferit altera pugnis 
2.125	Pectus et infelix mater (nec iam modo mater) 
2.126	Orba super gelidum frustra premit ubera natum. 
2.127	Quis tibi tunc, lanio, cernenti talia sensus? 
2.128	Quosue dabas fremitus, cum uulnera feruere late 
2.129	Prospiceres arce ex summa uastumque uideres 
2.130	Misceri ante oculos tantis plangoribus aequor? 
2.131	Extinctisque tamen quamuis infantibus absens, 
2.132	Praesens Christus erat, qui sancta pericula semper 
2.133	Suscipit et poenas alieno in corpore sentit. 
2.134	Ast ubi bis senos aetatis contigit annos, 
2.135	Hoc spatium de carne trahens, aeuique meatus 
2.136	Humana pro parte tulit, senioribus esse 
2.137	Corde uidebatur senior legisque magistros 
2.138	Inter ut emeritus residebat iure magister. 
2.139	Nec mora (quas etenim uolitans per tempora mundus 
2.140	Nouit habere moras?) usus maiore iuuenta, 
2.141	Sex quasi lustra gerens placidam Iordanis ad undam 
2.142	Venit ut acciperet hoc, quod dare uenerat ipse. 
2.143	Hunc Baptista potens ut uidit ab amne Iohannes, 
2.144	Quem matris dum uentre latet nondumque creatus 
2.145	Senserat obstruso iam tunc sermone prophetes 
2.146	Vt muto genitore fluens, cui munera linguae 
2.147	Post noni taciturna diu spiramina mensis 
2.148	Parto redduntur nato, mox praedicat: agnus 
2.149	Ecce Dei ueniens peccatum tollere mundi. 
2.150	Tollere cum dicit quod non habet, hoc mihi tollit: 
2.151	Non mala ut ipse gerat, sed ut ipse nocentia perdat. 
2.152	Qualiter in medias cum lux praeclara tenebras 
2.153	Funditur et proprium non obfuscata serenum 
2.154	Decutit expulsas inlaesis uultibus umbras, 
2.155	Sic delicta fugans Saluator nostra gerendo 
2.156	Tersit et adtactu procul euanescere iussit. 
2.157	Tunc uada torrentum simplex ingressus aquarum, 
2.158	In se cuncta lauat nostrae contagia uitae 
2.159	Ipse nihil quod perdat habens, sanctoque liquentes 
2.160	Corpore mundauit latices famamque beauit 
2.161	Gurgitis et propriis sacrauit flumina membris. 
2.162	Senserunt elementa Deum, mare fugit, et ipse 
2.163	Iordanis refluas cursum conuertit in undas. 
2.164	Namque propheta canens: quidnam est, mare, quod fugis, inquit, 
2.165	Et tu, Iordanis, retro quia subtrahis amnem? 
2.166	Ergo ubi flumineum post mystica dona lauacrum 
2.167	Egrediens siccas Dominus calcauit harenas, 
2.168	Confestim patuere poli, sanctusque columbae 
2.169	Spiritus in specie Christum uestiuit honore 
2.170	Mansuetumque docet multumque incedere mitem 
2.171	Per uolucrem quae felle caret, Natoque uocato 
2.172	Voce Patris triplici Deus ex ratione probatur, 
2.173	Quod Pater et Natus, quod Spiritus est ibi sanctus, 
2.174	Quo manet indignus qui non numerauerit unum. 
2.175	Inde quater denis iam noctibus atque diebus 
2.176	Ieiunum dapibus, sacro Spiramine plenum . 
2.177	Insidiis temptator adit doctusque per artem 
2.178	Fallaces offerre dapes: si filius, inquit, 
2.179	Cerneris esse Dei, dic ut lapis iste repente 
2.180	In panis uertatur opem, miracula tamquam 
2.181	Haec eadem non semper agat, qui saxea terrae 
2.182	Viscera frugiferis animans fecundat aristis 
2.183	Et panem de caute creat. hac ergo repulsus 
2.184	Voce prius hominem non solo uiuere pane 
2.185	Sed cuncto sermone Dei, labefactus et amens, 
2.186	Altera uipereis instaurans arma uenenis 
2.187	Cum Domino montana petit cunctasque per orbem 
2.188	Regnorum monstrauit opes: haec omnia, dicens, 
2.189	Me tribuente feres, si me prostratus adores. 
2.190	Quantum peruersus, tantum peruersa locutus: 
2.191	Scilicet ut fragilis regna adfectaret honoris 
2.192	Qui populis aeterna parat, monstrumque nefandum 
2.193	Pronus adoraret, cuius super aethera sedes, 
2.194	Terra pedum locus est, quem nullus cernit et omnis 
2.195	Laudat in excelsis submissa uoce potestas. 
2.196	Christus ad haec: tantum Dominum scriptura Deumque 
2.197	Iussit adorari et soli famularier uni. 
2.198	His quoque deficiens congressibus audet iniquus 
2.199	Ter sese adtollens animo perstare superbo, 
2.200	Terque uolutus humo fragili confidere bello. 
2.201	Tunc adsumpsit eum sanctam sceleratus in urbem, 
2.202	Et statuens alti supra fastigia templi: 
2.203	Si natum genitore Deo tete adseris, inquit, 
2.204	Inpiger e summo dilapsus labere tecto. 
2.205	Nam scriptura docet de te mandasse Tonantem, 
2.206	Angelicis subuectus eas ut tutior ulnis, 
2.207	Ad lapidem ne forte pedem conlidere possis. 
2.208	O quam caeca gerit nigro sub pectore corda 
2.209	Mens tenebris obscura suis! hunc ardua templi 
2.210	Culmina et erectae quamuis fastigia pinnae 
2.211	Credidit in praeceps horrescere, maxima summi 
2.212	Curuauit qui membra poli caelosque per omnes 
2.213	Vectus in extremae discendit humillima terrae, 
2.214	Inferiora petens et non excelsa relinquens. 
2.215	Dixerat, et ualidi confossus cuspide uerbi, 
2.216	Quod temptare suum Dominumque Deumque nequiret, 
2.217	Victoris fugit ora gemens. tunc hoste repulso 
2.218	Caelicolae adsistunt proceres coetusque micantes, 
2.219	Angelici Christo famulantur rite ministri. 
2.220	
2.221	Protinus ergo uiros ex piscatoribus aptos Humanas piscari animas, quae lubrica mundi 
2.222	Gaudia sectantes tamquam uaga caerula ponti 
2.223	Caecaque praecipites tranant incerta profundi, 
2.224	Discipulos iubet esse suos talesque supernae 
2.225	Conciliat uitae, quos non uentosa loquendi 
2.226	Gloria nec uana de nobilitate superbus 
2.227	Sanguis alat sed fama tacens, humilique refulgens 
2.228	Mente nitor caelo faciat de plebe propinquos. 
2.229	Namque stulta potens elegit et infima mundi 
2.230	Fortia confringens Deus et sapientia perdens. 
2.231	Quin etiam celerem cupiens conferre salutem 
2.232	Orandi praecepta dedit, iudexque benignus 
2.233	Indulgenda peti breuiter iubet, ut cito praestet, 
2.234	Sic dicens: orate patrem, baptismate nostrum, 
2.235	Iure suum; propriumque homini concessit honorem 
2.236	Et quod solus habet cunctos permisit habere. 
2.237	Qui dominum caeli patrem memoramus, in ipso 
2.238	Iam fratres nos esse decet nec origine carnis 
2.239	Germanum tractare odium, sed spiritus igne 
2.240	Flagrantes abolere doli monumenta uetusti 
2.241	Atque nouum gestare hominem, ne forsan ab alto 
2.242	Degenerent terrena Deo, cui nos duce Christo 
2.243	Fecit adoptiuos caelestis gratia natos. 
2.244	Sanctificetur ubi Dominus, qui cuncta creando 
2.245	Sanctificat, nisi corde pio, nisi pectore casto P 
2.246	Vt mereamur eum nos sanctificare colendo, 
2.247	Annuat ipse prior, sicut benedicier idem 
2.248	Se iubet a nobis, a quo benedicimur omnes. 
2.249	Adueniat regnum iam iamque scilicet illud, 
2.250	Morte uacans et fine carens, cui nulla per aeuum 
2.251	Tempora succedant, quia nescit tempus habere 
2.252	Continuus sine nocte dies: ubi principe Christo 
2.253	Nobile perpetua caput amplectente corona 
2.254	Victor opima ferens gaudebit praemia miles. 
2.255	Hoc iugibus uotis, hoc nocte dieque precemur, 
2.256	Illius ut fiat caelo terraque uoluntas, 
2.257	Qui nusquam uult esse nefas hostemque nocentem 
2.258	Vtque polo sic pellat humo, ne corpora nostra 
2.259	Tamquam uile solum saeuus sibi uindicet hydrus; 
2.260	Sed qui cuncta fouet plena pietate redundans 
2.261	Omnipotens animas pariter conseruet et artus: 
2.262	Altera pars etenim caeli sumus, altera terrae. 
2.263	Annonam fidei speramus pane diurno, 
2.264	Ne mens nostra famem doctrinae sentiat umquam 
2.265	A Christo ieiuna, suo qui corpore et ore 
2.266	Nos saturat simul ipse manens uerbumque cibusque. 
2.267	Dulcia nam Domini nostris in faucibus haerent 
2.268	Eloquia exuperantque fauos atque omnia mella. 
2.269	Debita laxari qui nobis cuncta rogamus, 
2.270	Nos quoque laxemus; proprii nam cautio uerbi 
2.271	Spondentes manifesta tenet, grauiusque soluti 
2.272	Nectimur alterius si soluere uincla negemus: 
2.273	Incipietque pius decies millena talenta 
2.274	Dimittens Dominus, si nos adfligere propter 
2.275	Denarios centum conseruum senserit ullum, 
2.276	Tradere confestim tortoribus, inque feroci 
2.277	Carcere constricti non permittemur abire, 
2.278	Donec cuncta breuem reddamus adusque quadrantem. 
2.279	Non quia nos Dominus, lucis uia, semita pacis, 
2.280	In laqueos temptantis agat, sed cum mala nostra 
2.281	Deserit, ire sinit. nam quisquis retia mundi 
2.282	Deliciosa sequens luxus et gaudia blandae 
2.283	Perditionis amat, Deus hunc, uirtutis amator, 
2.284	Linquit, et ingreditur qua se temptatio ducit. 
2.285	Ab hac ergo pedem retro faciamus et artum 
2.286	Corde petamus iter, tenuis qua semita monstrat 
2.287	Ire per angustam regna ad caelestia portam. 
2.288	Si cupimus uitare malum, debemus adire 
2.289	Sectarique bonum: hic quia liberat, ille trucidat; 
2.290	Hic alit, ille necat. nam quantum sidera terris, 
2.291	Ignis aquis, lumen tenebris, concordia bellis, 
2.292	Vita sepulturis, tantum bona longius absunt 
2.293	Dissociata malis. dextrum quicumque necesse est 
2.294	Aut laeuum gradiatur iter. sed dextra bonorum 
2.295	Semita conspicuos uocat in sua gaudia iustos 
2.296	Inque tuos, patriarcha, sinus: at laeua malorum 
2.297	Exercet poenas et ad impia tartara mittit. 
2.298	Ergo agnis ouibusque Dei est haec sola uoluntas 
2.299	Et bona libertas: euadere torua cruenti 
2.300	Ora lupi uitaque frui per pascua Christi. 
3.1	Prima suae Dominus thalamis dignatus adesse 
3.2	Virtutis documenta dedit conuiuaque praesens 
3.3	Pascere, non pasci ueniens, mirabile! fusas 
3.4	In uinum conuertit aquas: amittere gaudent 
3.5	Pallorem latices, mutauit laeta saporem 
3.6	Vnda suum largita merum, mensasque per omnes 
3.7	Dulcia non nato rubuerunt pocula musto. 
3.8	Impleuit sex ergo lacus hoc nectare Christus: 
3.9	Quippe ferax qui uitis erat uirtute colona 
3.10	Omnia fructificans, cuius sub tegmine blando 
3.11	Mitis inocciduas enutrit pampinus uuas. 
3.12	Post regulus nato quidam moriente rogabat 
3.13	Flebilis et supplex Dominum, quo uiseret aegrum 
3.14	Febre laborantem puerum trepidamque uetaret 
3.15	Labi animam de sede sua. tunc larga. potestas, 
3.16	Credenti quae nulla negat nec dona retardat, 
3.17	Velocem comitata fidem, sermone salutem 
3.18	Concedens facili: uiuit iam filius, inquit, 
3.19	Perge, tuus. quantum imperii fert iussio Christi! 
3.20	Non dixit \'uicturus erit\' sed \'iam quia uiuit\' 
3.21	More Dei, qui cuncta prius quam nata uidendo 
3.22	Praeteritum cernit quidquid uult esse futurum. 
3.23	Inde salutiferis incedens gressibus urbes, 
3.24	Oppida, rura, casas, uicos, castella peragrans, 
3.25	Omnia depulsis sanabat corpora morbis. 
3.26	Ecce autem mediae clamans ex agmine turbae 
3.27	Leprosus poscebat opem uariosque per artus 
3.28	Plus candore miser: si uis, Domine, inquit, ab istis 
3.29	Me maculis mundare, potes. \'uolo\' Christus ut inquit, 
3.30	Confestim redit una cutis proprioque decore 
3.31	Laeta peregrinam mutarunt membra figuram, 
3.32	Inque suo magis est uix agnitus ille colore. 
3.33	Forte Petri ualidae torrebat lampadis aestu 
3.34	Febris anhela socrum, dubioque in funere pendens 
3.35	Saucia sub gelidis ardebat uita periclis, 
3.36	Inmensusque calor frigus letale coquebat. 
3.37	At posquam fessos Domini manus adtigit artus, 
3.38	Igneus ardor abiit, totisque extincta medullis 
3.39	Fonte latentis aquae cecidit uiolentia flammae. 
3.40	Quin etiam rabidas nigrorum depulit iras 
3.41	Spirituum, ne flatus atrox laceraret iniqua 
3.42	Peste homines operisque Dei uexaret honorem, 
3.43	Quem norat non esse Dei; passimque cateruas 
3.44	Vt pius innumeras pulso languore saluti 
3.45	Reddidit et uaria populos a clade leuauit. 
3.46	Inde marina petens arentes gressibus algas 
3.47	Pressit, et exiguae conscendens robora cumbae 
3.48	Aequoreas intrauit aquas; Dominumque sequentes 
3.49	Discipuli placido librabant carbasa ponto. 
3.50	Iam procul a terris fuerat ratis actaque flabris 
3.51	Sulcabat medium puppis secura profundum, 
3.52	Cum subito fera surgit hiems pelagusque procellis 
3.53	Vertitur et trepidam quatiunt uada salsa carinam. 
3.54	Perculerat formido animos, seseque putabant 
3.55	Naufraga litoreis iam tendere brachia saxis. 
3.56	Ipse autem placidum carpebat pectore somnum, 
3.57	Maiestate uigil, quia non dormitat in aeuum, 
3.58	Qui regit Israhel neque prorsus dormiet umquam. 
3.59	Ergo ubi pulsa quies cunctis lacrimantibus una 
3.60	Voce simul "miserere citus, miserere, perimus, 
3.61	Auxilio succurre pio\', nil uota moratus, 
3.62	Exurgens Dominus ualidis mitescere uentis 
3.63	Imperat et dicto citius tumida aequora placat. 
3.64	Non erat illa feri pugnax audacia ponti,\'. 
3.65	In Dominum tumidas quae surgere cogeret undas, 
3.66	Nec metuenda truces agitabant flamina uires: 
3.67	Sed laetum exiliens Christo mare conpulit imum 
3.68	Obsequio feruere fretum, rapidoque uolatu 
3.69	Mouerunt auidas uentorum gaudia pinnas. 
3.70	Interea placido transuectus marmore puppem 
3.71	Liquerat et medios lustrabat passibus agros, 
3.72	Cum procul e tumulis gemino stridore ruentes 
3.73	Prosiluere uiri, quos non mala daemone pauco 
3.74	Sed legio uexabat atrox, nexuque cruento 
3.75	Saeua catenatis gestantes uincla lacertis. 
3.76	Angebat quoque poena duplex. heu dura furoris 
3.77	Condicio ! qui uim patitur magis ille ligatur 
3.78	Tunc Domini praecepta tremens exire iubentis, 
3.79	Spiritus infelix hominem non audet adire, 
3.80	Effigiem reddit quam Christum cernit habere; 
3.81	Sed pecus, inmunda gaudens lue, semper amicum 
3.82	Sordibus atque olido consuetum uiuere caeno 
3.83	Pro meritis petiere suis tristesque phalanges 
3.84	Porcinum tenuere gregem: niger, hispidus, horrens 
3.85	Talem quippe domum dignus fuit hospes habere. 
3.86	Hinc alias Dominus pelago dilatus in oras, 
3.87	Intrauit natale solum, quo corpore nasci 
3.88	Se uoluit patriamque sibi pater ipse dicauit. 
3.89	Ecce aderant uiuum portantes iamque cadauer 
3.90	Bis bina ceruice uiri lectoque cubantem 
3.91	Vix hominem, cui uita manens sine corporis usu 
3.92	Mortis imago fuit, resolutaque membra iacebant 
3.93	Officiis deserta suis, fluxosque per artus 
3.94	Languida dimissis pendebant uincula neruis. 
3.95	Hunc ubi uirtutum Dominus conspexit egentem 
3.96	Robore, peccatis primum mundauit ademptis, 
3.97	Quae generant augmenta malis miseroque iacenti: 
3.98	Surge, ait, et proprium scapulis adtolle grabatum, 
3.99	Inque tuam discede domum. nil iussa moratus, 
3.100	Cui fuerat concessa salus, uestigia linquens 
3.101	Tandem aliena suis laetatur uadere plantis 
3.102	Vectoremque suum grata mercede reuexit. 
3.103	Principis interea synagogae filia clauso 
3.104	Functa die superas moriens amiserat auras. 
3.105	At genitor, cui finis edax spem prolis adultae 
3.106	Sustulerat, sanctos Domini lacrimansque gemensque 
3.107	Conruit ante pedes, uix uerba-precantia fari 
3.108	Singultu quatiente ualens \'miserere parentis 
3.109	Orbati, miserere senis, modo filia\' dicens 
3.110	\'Vnica uirgineis nec adhuc matura sub annis 
3.111	Occidit et misero patris mihi nomen ademit. 
3.112	Adfer opem lapsamque animam per membra refunde, 
3.113	Qui totum praestare potes\'. haec inquit: et auctor 
3.114	Lucis ad extinctae pergebat funera gressum 
3.115	Vix populo stipante mouens, permixtaque turbis 
3.116	Ibat inundantem mulier perpessa cruorem, 
3.117	Quae magnas tenuarat opes, ut sanior esset, 
3.118	Exhaustaque domu nec proficiente medella 
3.119	Perdiderat proprium pariter cum sanguine censum. 
3.120	Ast ubi credentis iam sano in pectore coepit 
3.121	Diues adesse fides, mediis inmersa cateruis 
3.122	Nititur auersi uel filum tangere Christi. 
3.123	Posteriusque latens subitam furata salutem 
3.124	Extrema de ueste rapit siccisque fluentis 
3.125	Damnauit patulas audax fiducia uenas. 
3.126	Senserat ista Deus, cuius de fonte cucurrit 
3.127	Quod uirtus secreta dedit, furtumque fidele 
3.128	Laudat et egregiae tribuit sua uota rapinae. 
3.129	Ventum erat ad maesti lugentia culmina tecti 
3.130	Deflentemque domum, moriens ubi uirgo iacebat 
3.131	Extremum sortita diem, trepidusque tumultus 
3.132	Omnia lamentis ululans implebat amaris, 
3.133	Funereosque modos cantu lacrimante gemebant 
3.134	Tibicines, plangorque frequens confuderat aedes. 
3.135	Ponite sollicita conceptos mente dolores, 
3.136	Hic sopor est, Saluator ait, nec funus adesse 
3.137	Credite, nec somno positam lugete puellam. 
3.138	Dixerat et gelida constrictum morte cadauer 
3.139	Spiritus igne fouet, uerboque inmobile corpus 
3.140	Suscitat atque semel genitam bis uiuere praestat. 
3.141	Obstipuere animis, inopinaque uota parentes 
3.142	Aspiciunt uersisque modis per gaudia plangunt. 
3.143	Inde pedem referens duo conspicit ecce sequentes 
3.144	Caecatos clamare uiros: fili inclite Dauid, 
3.145	Decute nocturnas extinctis uultibus umbras 
3.146	Et clarum largire diem. quam credere tutum, 
3.147	Quam sanum est cognosse Deum! iam corde uidebant 
3.148	Qui lucis sensere uiam; tunc caeca precantum 
3.149	Lumina defuso ceu torpens ignis oliuo 
3.150	Sub Domini micuere manu, tactuque sereno 
3.151	Instaurata suis radiarunt ora lucernis. 
3.152	His ita dimissis alius producitur aeger, 
3.153	Multiplici languore miser, qui uoce relictus, 
3.154	Auditu uacuus, solo per inania membra 
3.155	Daemone plenus erat. hunc protinus ordine sacro 
3.156	Curauit uersis Deus in contraria causis, 
3.157	Daemonio uacuans, auditu et uoce reformans. 
3.158	Nec minus interea proprios iubet omnia posse 
3.159	Discipulos totisque simul uirtutibus implens: 
3.160	Ite, ait, et tristes morborum excludite pestes, 
3.161	Sed domus Israhel (quia necdum nomine gentes 
3.162	Auxerat hoc omnes), caelorum dicite regnum, 
3.163	Daemoniis auferte locum, depellite lepram 
3.164	Functaque subductae reuocate cadauera uitae: 
3.165	Sumpsistis gratis, cunctis inpendite gratis. 
3.166	Ac uelut hoc dicens: ego uobis quippe ministris 
3.167	Seruandos conmitto greges, ego denique pastor 
3.168	Sum bonus et proprios ad uictum largior agros: 
3.169	Nemo meis ouibus quae sunt mea pascua uendat. 
3.170	Haec in apostolicas ideo prius edidit aures 
3.171	Omnipotens, ut ab his iam sese auctore magistris 
3.172	In reliquum doctrina fluens decurreret aeuum: 
3.173	Qualiter ex uno paradisi fonte leguntur 
3.174	Quatuor ingentes procedere cursibus amnes, 
3.175	Ex quibus in totum sparguntur flumina mundum. 
3.176	Quisquis enim deitatis opus, quod non habet ex se
3.177	Sed Domino tradente gerit, sub nomine puro
3.178	Suscipiet, puro dispenset munere, possit
3.179	Vt dispensator non ut mercator haberi
3.180	Dauidisque modis uitam cantare futuram:
3.181	Intrabo in Domini requiem, quia nescio mercem. 
3.182	Exin conspicuam synagogae ingressus in aulam, 
3.183	Aspicit inualidum, dimenso corpore mancum, 
3.184	Seminecem membris, non totum uiuere, cuius 
3.185	Arida torpentem damnarat dextera partem; 
3.186	Imperioque medens gelidam recalescere palmam 
3.187	Praecipit et reduci diuino more saluti, 
3.188	Sicut semper agit, nil tollit et omnia reddit. 
3.189	En iterum ueteres instaurans lubricus artes 
3.190	Ille chelydrus adest, nigri qui felle ueneni 
3.191	Liuidus humano gaudet pinguescere tabo, 
3.192	Quodque per alternos totiens disperserat aegros 
3.193	Virus in unius progressus uiscera fudit: 
3.194	Cui uocem lumenque tulit, triplicique furore 
3.195	Saucia membra tenens mutum quatiebat et orbum. 
3.196	Tunc Dominus mundi, lux nostra et sermo parentis, 
3.197	Sordibus exclusis oculos atque ora nouauit; 
3.198	Verbaque per uerbum, per lumen lumina surgunt. 
3.199	Venerat et mulier morbo contracta uetusto 
3.200	Non senio, tremebunda, gemens, incurua, caducis 
3.201	Vultibus et solam dispectans cernua terram. 
3.202	Quae Domino miserante iuges post octo decemque 
3.203	Membra leuat messes, caelumque ac sidera tandem 
3.204	Cernit et ardentem solis reminiscitur orbem, 
3.205	Totum erecta uidens: quia quos malus opprimit hostis 
3.206	Ima petunt, quos Christus alit sine labe resurgunt. 
3.207	Cumque dehinc populum sese in deserta secutum 
3.208	Vt typicus Moyses uerusque propheta uideret 
3.209	Antiquam sentire famem, maioribus actis 
3.210	Antiquam monstrauit opem, tunc alite multa 
3.211	Carnis opima dedit, geminis modo piscibus auxit; 
3.212	Sufficiens tunc manna pluit, modo panibus amplum 
3.213	Quinque dedit uictum per milia quinque uirorum. 
3.214	Cetera turba latet, numero nec clauditur ullo 
3.215	Maxima paruorum legio uel maxima matrum. 
3.216	Quodque magis stupeas, cophinos ablata replerunt 
3.217	Fragmina bis senos, populisque uorantibus aucta 
3.218	Quae redit a cunctis non est data copia mensis. 
3.219	Iamque senescentem calidi sub caerula ponti 
3.220	Oceano rapiente diem, cum pallor adesset 
3.221	Noctis et astriferas induceret hesperus umbras, 
3.222	Discipuli solo terris residente magistro. 
3.223	Vndosum petiere salum, fluctuque tumenti 
3.224	Torua laborantem iactabant aequora puppem; 
3.225	Aduersus nam flatus erat. tunc noctis opacae 
3.226	Tempore calcatas Dominus superambulat undas 
3.227	Et uasti premit arua freti, glaucisque fluentis. 
3.228	Circumfusa sacras lambebant marmora plantas. 
3.229	Miratur stupefacta cohors sub calle pedestri 
3.230	Nauigeras patuisse uias: at Petrus amicam 
3.231	Doctus habere fidem Christumque agnoscere semper 
3.232	In medias discendit aquas, quem dextra leuauit 
3.233	Labentem Domini, nil tanto in gurgite passum: 
3.234	Cui portus fuit illa manus, pelagique uiator 
3.235	Libera per uitreos mouit uestigia campos. 
3.236	Genesar inde soli Domino ueniente coloni 
3.237	Infirmos traxere suos, ut fimbria saltim 
3.238	Vix adtacta Dei morbis mederetur acerbis: 
3.239	Et quotquot tetigere iugem sensere salutem. 
3.240	240 Quam pretiosa fuit quae numquam uendita uestis, 
3.241	Ipsa omnes modici redimebat munere fili! 
3.242	Hinc Tyrias partes Sidoniaque arua petentem 
3.243	Anxia pro natae uitio, quam spiritus atris 
3.244	Vexabat stimulis, mulier Chananaea rogabat, 
3.245	Se canibus confessa parem, qui more sagaci 
3.246	Semper odoratae recubant ad limina mensae, 
3.247	Adsueti refluas dominorum lambere micas. 
3.248	Vox humilis, sed celsa fides, quae sospite nata 
3.249	De cane fecit ouem gentisque in sentibus ortam 
3.250	Conpulit Hebraei de gramine uescier agri. 
3.251	Alta dehinc subiens montis iuga plebe sequente 
3.252	Milia caecorum, claudorum milia passim 
3.253	Leprososque simul populos surdasque cateruas, 
3.254	Inualidasque manus et quidquid debile uulgi 
3.255	Venerat, in priscum conponit motibus usum 
3.256	Et reuocata suis adtemperat organa neruis. 
3.257	Dumque medens aegrum refouet uirtute tumultum, 
3.258	Tertia lux aderat, sterilique in cespite nullum 
3.259	Contigerat plebs tanta cibum, nimiosque labores 
3.260	Nutribat geminanda fames si saucia callem 
3.261	Turba per ingentem dapibus ieiuna rediret. 
3.262	Qua. flexus pietate Deus, qui semper egentum 
3.263	Panis adest uictumque locis sine frugibus infert, 
3.264	Pisciculis paucis et septem panibus agmen 
3.265	Pauit inorme uirum, praeterque infirma secundi, 
3.266	Sexus et aetatis saturauit quattuor illic. 
3.267	Milia uescentum. plus ut mireris, et auctas 
3.268	Disce fuisse dapes, epulas nutriuit edendo 
3.269	Vulgus, et adtritae creuerunt morsibus escae. 
3.270	Reliquiasque suas, sportarum culmina septem, 
3.271	Expauit fugitiua fames, ubi fragmine sumpto 
3.272	Vidit abundantem modico de semine messem. 
3.273	Nec tamen humano quamuis in corpore Christum, 
3.274	Matris ab occasu mortalia membra gerentem, 
3.275	Clam fuit esse Deum, quia non absconditur umquam 
3.276	Vrbs in monte sedens, modio nec subditur ardens 
3.277	Lychnus, anhelantem sed spargens altius ignem 
3.278	Cunctis lumen agit: radians nam testibus amplo 
3.279	Discipulis fulgore tribus uelut igneus ardor 
3.280	Solis, in aetheriam uersus splendore figuram, 
3.281	Vicerat ore diem, uestemque tuentibus ipsam 
3.282	Candida forma niuis Domini de tegmine fulsit. 
3.283	0 meritum sublime trium, quibus illa uidere 
3.284	Contigit in mundo quae non sunt credita mundo! 
3.285	Quid quod et Heliam et clarum uidere Moysen?\' 
3.286	Ignotos oculis uiderunt lumine cordis, 
3.287	Vt maior sit nostra fides: hunc esse per orbem 
3.288	Principium ac finem, hunc a uiderier, hunc Ï‰ . 
3.289	Quem medium tales circumfulsere prophetae, 
3.290	Alter adhuc uiuens, alter stans limite uitae. 
3.291	Sidereoque sono \'mens est hic Filius\' aiens 
3.292	Ostendit uerbo genitum uox patria Christum. 
3.293	Postquam corporeos uirtus regressa per artus 
3.294	Texit adoratam carnis uelamine formam, 
3.295	Seque palam Dominus populis dedit: ecce repente 
3.296	Vir humilis maesto deiectus lumina uultu 
3.297	Procedit supplexque manus et brachia tendit 
3.298	Inploratque gemens: unus mihi filius, unus 
3.299	Est, Domine; horrenda lacerat quem spiritus ira 
3.300	Nec linquit, nisi mergat aquis aut ignibus atris 
3.301	Opprimat, atque animam dubia sub morte fatigat. 
3.302	Hunc, precor, expulso miseratus utrumque furore 
3.303	Redde mihi uel redde sibi, ne caeca potestas 
3.304	Expellat trepidam subtracto lumine uitam. 
3.305	Dixerat et genua amplectens genibusque uolutans 
3.306	Haerebat; Dominusque pio iam pectore uotis 
3.307	Adnuerat. tunc praedo furens ac noxius hostis, 
3.308	Cui possessa diu est alieni fabrica iuris, 
3.309	Peruasa migrare domo conpulsus, in iram 
3.310	Tollitur accensam correptaque carpere membra 
3.311	Nititur et frustra Domino prohibente laborans 
3.312	Fugit in obscuras puero uiuente tenebras. 
3.313	Rex etiam solus regum et Dominus dominantum 
3.314	Non dedignatus Petro piscante tributum 
3.315	Soluere Caesareum, medii de gurgite ponti 
3.316	Hamum ferre iubet gerolum didragmatis aurei. 
3.317	Incola mox pelagi pendentia fila momordit, 
3.318	Iussa tributa ferens, grauiorque onerante metallo 
3.319	Vilis honor piscis pretio maiore pependit. 
3.320	Discipulisque suis se percontantibus, aulae 
3.321	Caelestis regni quis possit maior haberi: .-.. 
3.322	Vt Deus et doctor mirabilis: omnibus, inquit, 
3.323	Celsior est humilis cunctisque potentior ibit 
3.324	Qui cunctis subiectus erit seseque minorem 
3.325	Dimissa ceruice feret, uelut iste uidetur 
3.326	Paruulus (et monstrat puerum consistere paruum); 
3.327	Scilicet ingenium teneri sectemur ut aeui 
3.328	Non annis, sed mente iubet, quia mollior aetas 
3.329	Nil pompae mundalis amat, non ambit honorem, 
3.330	Nec resupina tumet: sic purae semita uitae 
3.331	Quantum prona solo, tantum fit proxima caelo. 
3.332	Mens etenim uergens altum petit altaque uergit, 
3.333	Inferiorque gradus quo uult discendere surgit. 
3.334	Ecce humilem Dominus de stercore tollit egentem 
3.335	Et facit egregios inter residere tyrannos: 
3.336	At contra tumidum pugnaci mente rebellem 
3.337	Praecipitem caelo sub tartara iussit abire. 
3.338	Parua loquor ei facta Dei per singula curram 
3.339	Et speciale bonum, cum sit generale, reuoluam. 
4.1	Iam placidas Iordanis item transgressus harenas, 
4.2	Iudaeae sectatus iter: sine nomine mixtum 
4.3	Vulgus, et innumeras releuans a clade cateruas 
4.4	Suscipit infirmos et dat discedere sanos. 
4.5	Nil igitur summo de se sperantibus umquam 
4.6	Difficile est conferre Deo, cui prona facultas 
4.7	Ardua planare et curua in directa referre; 
4.8	Et quidquid natura negat se iudice praestat. 
4.9	Namque foramen acus sicut penetrare camelus 
4.10	Membrorum pro mole nequit, sic diues opima 
4.11	Fertilitate tumens tenuem non posset adire 
4.12	Caelestis regni ducentem ad limina callem, 
4.13	Ni genitor rerum (qui mundum lege cohercet 
4.14	Et nulla sub lege manet, cui condere uelle est, 
4.15	Quem frons nulla uidet, sed totum conspicit ipse) 
4.16	\'Hoc inpossibile est homini\' dixisset, \'at alto 
4.17	Possibile est ius omne Deo\', multisque molestum 
4.18	Diuitibus tandem faceret mitescere censum. 
4.19	Nam proprias bene tractat opes caeloque recondi 
4.20	Thensauros uult ille suos, ubi quidquid habetur 
4.21	Non mordax aerugo uorat, non tinea sulcat, 
4.22	Nec male defossum famulatur furibus aurum, 
4.23	Ieiunis qui ferre cibum, sitientibus haustum,. 
4.24	Hospitibus tectum, nudis largitur amictum, 
4.25	Solatur nexos in carcere, perfouet aegros, 
4.26	Atque aliis largus, sibi tantum constat egenus. 
4.27	Nec dubie in caelum substantia peruenit illa, 
4.28	Quae Christo conlata datur sub paupere forma, 
4.29	Quae damnis augmenta capit, quae spargitur ut sit, 
4.30	Quae perit ut maneat, quae uitam- mortua praestat. 
4.31	Praeterea geminos Dominus considere caecos 
4.32	Dum quoddam transiret iter comitante caterua 
4.33	Conspicit, extinctae poscentes munera formae 
4.34	Flebilibusque uagas implentes uocibus auras. 
4.35	Nec cunctata solens pietas inferre salutem, 
4.36	Quae sentit flagrare fidem, mox lumina tangens 
4.37	Euigilare iubet, quae somnus presserat ingens, 
4.38	Atque diu clausas reserans sub fronte fenestras 
4.39	Ingrediente die fecit discedere noctem. 
4.40	Hinc repetita sacri gradiens per moenia templi 
4.41	Lumina caecatis dedit et uestigia claudis. 
4.42	Talia Dauiticam post facta reliquerat urbem 
4.43	Bethaniae uicina petens, eademque reuersus 
4.44	Clarescente die properabat uisere tecta. 
4.45	Ecce autem mediis adstans sublimis in aruis 
4.46	Frondea ficus erat, cuius in robore nullum 
4.47	Repperit esuriens lustrato stipite pomum; 
4.48	Arboreisque comis \'iam nunc ex germine uestro\' 
4.49	Nullus\' ait \'fructus reliquum generetur in aeuum\'. 
4.50	Confestim uiduata suis ficulnea sucis 
4.51	Aruit et siccis permansit mortua ramis. 
4.52	Omnis enim quicumque Deo nil fertile nutrit, 
4.53	Ceu sterilis truncus lignis aequabitur ustis. 
4.54	At iustus palmae similis florebit amoenae, 
4.55	Semper habens frondes et tamquam Libana cedrus 
4.56	Multiplicandus adest et uertice sidera tanget. 
4.57	Post oblatus ei uirtutem sensit erilem 
4.58	Insanus sermone carens, quem faucibus artis 
4.59	Angebat uis clausa mali, uitiumque tacendo 
4.60	Prodiderat. sed cuncta solens infirma leuare 
4.61	Conditor obsessa pepulit de fauce latronem 
4.62	Et uoci patefecit iter nexuque soluto 
4.63	Muta diu tacitas effudit lingua loquellas. 
4.64	Post Dominus Pharisaea petens conuiuia cenae 
4.65	Orantis dapibus sese inpertiuit amici. 
4.66	Tunc mulier, quam fama nocens et plurima uitae 
4.67	Mordebant delicta suae, clementia supplex 
4.68	Conruit amplectens uestigia, quaeque profusis 
4.69	Inrigat incumbens lacrimis, et crine soluto 
4.70	Nec tergere sacras nec cessat lambere plantas 
4.71	Vnguento flagrante fouens, sententia donec 
4.72	Lata Dei, quem ferre manum non poenitet umquam, 
4.73	Si nos poeniteat ueterem quaesisse ruinam, 
4.74	\'Vade, fides, mulier, tua te saluauit ab omni\' 
4.75	Dixisset, quodcumque mali gessisse uideris: 
4.76	Vtere pace mea.\' Magna est medicina fateri 
4.77	Quod nocet abscondi, quoniam sua uulnera nutrit 
4.78	Qui tegit et plagam trepidat nudare medenti. 
4.79	En polluta diu, modicum purgata recessit 
4.80	Per gemitum propriique lauans in gurgite fletus, 
4.81	Munda suis lacrimis redit et detersa capillis. 
4.82	Iamque Capharneae synagogam intrauerat urbis 
4.83	Rite docens populos. quem cum uidisset iniquus 
4.84	Humano sub corde latens, clamore proteruo 
4.85	Spiritus infremuit \'quid nobis et tibi?\' dicens, 
4.86	Terdere nos heu Christe, uenis? scio denique qui sis, 
4.87	Et sanctum cognosco Dei\'; nec plura locutus 
4.88	Imperio terrente tacet hominemque reliquit 
4.89	Pulsus et in uacuas fugiens euanuit auras. 
4.90	Sic etiam uariis finem languoribus esse 
4.91	Fecit et exclusos semper reticere coegit 
4.92	Daemonas ac talem prohibet se pandere testem. 
4.93	Olim quippe ferox et nigrae mortis amator 
4.94	Ille nocens anguis, deiectus culmine caeli 
4.95	Cum pompis sociisque suis omnique nefandae 
4.96	Agmine militiae, Christum, quem nouerat illic, 
4.97	Conspicit in terris, uelamine carnis opertum, 
4.98	Et gemit esse homini dominum uirtutis amicum. 
4.99	Dumque Tyri transgressus iter, Sidonia rursus 
4.100	Arua legens, placidas Dominus calcaret harenas, 
4.101	Curauit gemino miserum spiramine clausum, 
4.102	Qui uocem non ore dabat, non aure trahebat, 
4.103	Sidereaeque manus ruptis penetralibus omnes 
4.104	Adtactu patuere fores, laetusque repente 
4.105	Audirique loquens meruitque audire loquentes. 
4.106	Tu quoque uirtutis sensisti munus erilis 
4.107	Procumbens oculis, cuius in lumine Christus 
4.108	Expuit et speciem simulatae mortis ademit. 
4.109	Hinc maiora docens populos caelestia uerum 
4.110	Se reserat sermone Deum turbasque frequentes, 
4.111	Quae nimis inruerant, cupiens uitare parumper 
4.112	Stagna petit paruaque sedens in Simonis alno, 
4.113	Litore sistentem firmabat ab aequore plebem. 
4.114	Et dictis iam finis erat; tunc altius actam 
4.115	In pelagus iubet ire ratem uastoque profundo 
4.116	Retia dimitti piscantia, quae nihil omnem. 
4.117	Claudere per noctem uacuo potuere labore. 
4.118	Simon paret ouans et aquosis gentibus instans 
4.119	Linea claustra iacit tantumque inmanis apertos 
4.120	Impleuit captura sinus, ut praeda redundans 
4.121	Turbaret geminas cumulato pisce carinas: 
4.122	Nam socia stic puppis erat. sic maxima saepe 
4.123	Gaudia non ferimus propensaque uota timemus; 
4.124	Quodque Deo facile est homines optare nec audent. 
4.125	Talibus insignis uirtutibus ibat in urbem, 
4.126	Quae sit dicta Naim, populo uallatus opimo 
4.127	Et grege discipulum, miserum cum comminus ecce 
4.128	Conspicit ecferri iuuenem gelidumque cadauer, 
4.129	Pluribus exsequiis et inani funere passum 
4.130	Triste ministerium, cuius sors inuida matrem 
4.131	Iamdudum uiduam gemina uiduauerat urna. 
4.132	Nec remorata diu pietas, inimica doloris, 
4.133	Auxilium uitale tulit tactoque feretro 
4.134	\'Surge\' ait o iuuenis\'; parensque in tempore dicto 
4.135	Mortuus adsurgit, residensque loquensque reuixit 
4.136	Atque comes genetricis abit: nam funere torpens 
4.137	Et licet amissae passus discrimina uitae, 
4.138	Non poterat famulus Domino clamante tacere 
4.139	Nec uita praesente mori. mox agmine uerso 
4.140	Deponens trepidum recidiuo tramite luctum, 
4.141	Candida felicem reuocauit pompa parentem. 
4.142	Nec tibi parua salus Domino medicante, Maria, 
4.143	Multiplici laesum curauit uulnere sensum, 
4.144	Quam fera septenis rabies inuaserat armis, 
4.145	Daemonico cuneata globo; sed squameus anguis 
4.146	Imperiosa sacri fugiens miracula uerbi 
4.147	Corde tuo depulsus abit uolucresque per auras 
4.148	In chaos infernae lapsus penetrale gehennae 
4.149	Septem ingens gyros, septena uolumina traxit. 
4.150	Neue redundantem cumulato germine messem 
4.151	Exiguis Dominus sineret languere colonis, 
4.152	Discipulosque alios, quorum mens conscia recti 
4.153	Puraque simplicitas numero meritoque refulgens 
4.154	Aurea libra fuit, uelut agnos praecipit inter. 
4.155	Sanguineos properare lupos \'adsumite\' dicens 
4.156	lura potestatis, nullum metuatis ut hostem; 
4.157	Vipereasque minas et scorpion atque inimicae 
4.158	Omnia uirtutis sensu calcate fideli: 
4.159	Nulla meis famulis feritas aduersa nocebit. 
4.160	Nec tantum hoc gaudete, uiri, quod spiritus ater 
4.161	Subiaceat uobis, quantum quod nomina uestra 
4.162	Scribat in aeterno caelestis littera libro\'. 
4.163	Ius est quippe Dei uitam praeponere factis. 
4.164	Nam merito cessante bono miracula nil sunt, 
4.165	Quae faciunt plerumque mali, quibus arbiter orbis 
4.166	\'Nescio uos\' dicturus erit, \'discedite cuncti 
4.167	Artifices scelerum, rebus qui semper iniquis 
4.168	Diuinum simulastis opus\'. sic tempore Moysi 
4.169	Carminibus quidam uanae Memphitis in oris 
4.170	Signa dabant non sponte Dei, sed imagine falsa 
4.171	Visibus humanis magicas tribuere figuras. 
4.172	Post Pharisaeorum cuiusdam principis intrat, 
4.173	Clarificare domum, non escam sumere tantum, 
4.174	Ad quam tunc facili conuenerat ille precatu. 
4.175	Hic homo perspicuo distentus uentre tumebat 
4.176	Plenus aquae grauidamque cutem suspenderat aluus, 
4.177	Inclusam paritura necem; iam membra fluebant 
4.178	Adcrescente sinu, miserosque infusa per artus 
4.179	Turgida perflatum macies tenuauerat aegrum, 
4.180	Inque uteri spatium totus conuenerat hydrops. 
4.181	Non tulit hanc speciem mundi Pater, et sua transit 
4.182	Sabbata non curans, hominem curare paratus 
4.183	Quem uoluit magis esse suum: nam sabbata propter 
4.184	Condita sunt hominem, \'non est homo sabbata propter. 
4.185	Tunc pius umentem siccata corporis unda 
4.186	Iussit abire luem: fluuidus mox uiscera morbus 
4.187	Deserit et uacuae resident in pectore fibrae, 
4.188	Carnalemque lacum pestis lymphata reliquit. 
4.189	Coeperat interea Dominus Galilaea per arua 
4.190	Transgrediens sancto quoddam pede tangere castrum. 
4.191	Hunc procul ut uidere decem maculosa gerentes 
4.192	Leprosi portenta uiri, quos corpore foedo 
4.193	Discolor obscenis turpabat poena figuris, 
4.194	Praeceptor, miserere, potes namque omnia, Iesu\' 
4.195	Clamantes dixere simul: tunc flexa potestas, 
4.196	Quae numquam pietate uacat, clementior infit: 
4.197	Ite, sacerdotum conspectibus ora referte. 
4.198	Cumque uiam peterent, subito mundata uicissim 
4.199	Mirantur sua membra uiri uariumque tuentes 
4.200	Esse nihil sese pariter speculantur et omnes 
4.201	Explorant proprias alterno lumine formas. 
4.202	Ex quibus ut grates ageret pro munere tanto, 
4.203	Vix unus reduci conuersus tramite planta 
4.204	Sternitur ad terram Dominum uirtutis adorans 
4.205	Atque sacerdoti uero sua protulit ora. 
4.206	Denique pontificum princeps summusque sacerdos 
4.207	Quis, nisi Christus, adest? gemini libaminis auctor 
4.208	Ordine Melchisedech, cui dantur munera semper 
4.209	Quae sua sunt, fructus segitis et gaudia uitis. 
4.210	Cum residens caecus Timei filius illud 
4.211	Propter iter, Dominum per quod cognouerat ire,\' 
4.212	Vociferans crebro lumen clamore petisset 
4.213	Nec populo prohibente tacens, accedere iussus 
4.214	Ad Dominum palpante manu, uisumque recepit 
4.215	Et nullo ducente redit. quam fortiter instat 
4.216	Inportuna fides! quidquid res dura negarit, 
4.217	Sola frequens uotis oratio praestat honestis. 
4.218	Vnanimum panem sic ille petebat amicum, 
4.219	Qui foribus clausis per opaca silentia noctis. 
4.220	Obnixeque diu confidenterque neganti 
4.221	Vocibus adsiduis precibusque extorsit anhelis. 
4.222	Praeteriensque uiae Dominus loca Samaritanae 
4.223	Humanam flagrante sitim collegerat aestu, 
4.224	Fonsque perennis aquae, modicam desiderat undam, 
4.225	Vt biberet qua corpus erat. tunc accola gentis 
4.226	Stans mulier, paruum puteo quae traxerat haustum, 
4.227	Cum dare cunctatur periturae munera lymphae, 
4.228	Agnoscens propriam numeroso coniuge uitam, 
4.229	Orat inexhausti tribui sibi dona fluenti, 
4.230	Aeternam positura sitim, qua nemo carere 
4.231	Dignus erit, Domini nisi mersus gurgite Christi 
4.232	Percipiat placidas animae, non corporis undas. 
4.233	Dumque sui media residens testudine templi 
4.234	Ore tonans patrio directi ad peruia callis 
4.235	Errantem populum monitis conuertit amicis: 
4.236	Ecce trahebatur magna stipante caterua 
4.237	Turpis adulterii mulier lapidanda reatu, 
4.238	Quam Pharisaea manus placido sub iudice sistens 
4.239	Cum damnare parat, plus liberat; omnibus illis 
4.240	Nam simul e turbis proprie sine crimine nullus 
4.241	Accusator erat, saxum qui missile primus 
4.242	Sumeret obscenae feriens contagia moechae. 
4.243	Nec poterat quisquam fistucam uellere paruam 
4.244	Ex oculo alterius, proprio qui lumine grandem 
4.245	Sciret inesse trabem. profugus sic ille recessit 
4.246	Impetus et clemens donat sententia culpam,, 
4.247	lam non peccandi sub condicione solutam. 
4.248	Nam uomitum quicumque suum canis ore relambit, 
4.249	Nec ueterem studet hic ueniam nec habere futuram, 
4.250	Huius damna tenens, huius conpendia perdens. 
4.251	Inde means genitum cernit considere caecum, 
4.252	Qui male praegnantis dilapsus uentre parentis 
4.253	In lucem sine luce ruit. tunc sanguinis ille 
4.254	Conditor humani mundique orientis origo, 
4.255	Inperfecta diu proprii non passus haberi 
4.256	Membra operis, natale lutum per claustra genarum 
4.257	Inliniens hominem ueteri de semine supplet. 
4.258	Nec uisum tamen ante capit, quam uoce iubentis 
4.259	Accepta Domini Siloam uenisset ad undam 
4.260	Et consanguinei tutus medicamine limi 
4.261	Pura oculos fouisset aqua. mox ergo gemellae 
4.262	Vultibus effulgent acies tandemque merentur 
4.263	Ignotum spectare diem. cognoscite cuncti, 
4.264	Mystica quid doceant animos miracula nostros. 
4.265	Caeca sumus proles miserae de fetibus Euae, 
4.266	Portantes longo natas errore tenebras. 
4.267	Sed dignante Deo mortalem sumere formam 
4.268	Tegminis humani, facta est ex uirgine nobis, 
4.269	Terra salutaris, quae fontibus abluta sacris 
4.270	Clara renascentis reserat spiramina lucis. 
4.271	Bethaniaeque solum repetens intrarat; ibique 
4.272	Lazarus occidua tumulatus sorte iacebat 
4.273	Iam quarto sine luce die claususque sepulchri 
4.274	Marmore corruptum tabo exalabat odorem. 
4.275	Flebant germanae, flebat populatio praesens, 
4.276	Flebat et Omnipotens, sed corpore, non deitate 
4.277	Exanimosque artus illa pro parte dolebat, 
4.278	Qua moriturus erat; lacrimis impleuit amicum, 
4.279	Maiestate Deum. quid credere, Martha, moraris? 
4.280	Quidue, Maria, gemis? Christum dubitatis, an unum 
4.281	Possit ab infernis hominem reuocare cauernis, 
4.282	Qui dabit innumeras post funera surgere turbas? 
4.283	Ergo ubi clamantis Domini sonuit tuba dicens 
4.284	\'Lazare, perge foras\': magno concussa pauore 
4.285	Tartara dissiliunt, herebi patuere recessus, 
4.286	Et tremuit letale chaos, mortisque profundae 
4.287	Lex perit, atque anima proprias repente medullas 
4.288	Cernitur ante oculos uiuens adstare cadauer. 
4.289	Postque sepulchralem tamquam recreatus honorem 
4.290	Ipse sibi moriens et postumus extat et haeres. 
4.291	Vtque caduca uagi contemnens culmina saecli 
4.292	Monstraret se rite Deum, non curribus altis, 
4.293	Qui pompae mortalis honor, rapidisque quadrigis 
4.294	Puluereum sulcauit iter nec terga frementis 
4.295	Ardua pressit equi, faleris qui pictus et ostro 
4.296	Ora cruentatum mandentia concutit aurum: 
4.297	Sed lento potius gestamine uilis aselli 
4.298	Rectori suffecit honos, lenis ungula cuius 
4.299	Vt tanto sessore decus mirabile portans 
4.300	Nobilior sub fasce foret, non illius inpar, 
4.301	Qui patulo Christum licet in praesepe iacentem 
4.302	Agnouit tamen esse Deum. plebs omnis adorans 
4.303	In solido molles subiecit tramite uestes. 
4.304	Dicite, gentiles populi, cui gloria regi 
4.305	Talis in orbe fuit? cui palmis compta uel umquam 
4.306	Frondibus arboreis laudem caelestibus ymnis 
4.307	Obuia turba dedit? Domino nisi cum Patre Christo, 
4.308	Qui regit aetherium princeps in principe regnum. 
4.309	Cui sanctus semper conregnat Spiritus aeque. 
5.1	Has inter uirtutis opes iam proxima paschae 
5.2	Coeperat esse dies, Domini cum gloria uellet 
5.3	Ponere mortalem niuamque resumere carnem, 
5.4	Non aliam, sed rureus eam, quam munere plenam 
5.5	Lucis ab infernis releuans ad sidera duxit. 
5.6	Exclamansque palam \'pater istac memet ab hora 
5.7	Saluifica, sed in hanc ideo ueni tamen horam; 
5.8	Clarifica\' dixit nomen tuum\'. magnaque caelo 
5.9	Vox resonans uenit per nubila: clarificaui, 
5.10	Clarificemque iterum. quid apertius est Patre teste, 
5.11	Caelo adsertore? ac nec sic agnoscere Christum 
5.12	Gens uoluit Iudaea Deum; pars esse ferebat 
5.13	Hoc tonitruum, pars angelicam crepuisse loquellam. 
5.14	O gens caeca oculis, o gens durissima corde! 
5.15	Num tonitruus potuit Christum, seu angelus ullus 
5.16	Auctorem generasse suum, qui nomine Patris 
5.17	Audito responsa daret? sed ab ore Tonantis 
5.18	Natum agnoscentis, populus quo crederet adstans, 
5.19	Vox emissa suo respondit consona uerbo. 
5.20	Annua tunc sacrae celebrans per munera cenae 
5.21	Paschales ex more dapes humilemque magistrum 
5.22	Se faciens et grata suis exempla relinquens 
5.23	Adsurgit famulisque libens famulatus et omnem 
5.24	Linteolo adcinctus tantum inclinauit honorem, 
5.25	Discipulis ut sponte lauans uestigia cunctis 
5.26	Nec Iudam exciperet, quem proditionis iniquae 
5.27	Nouerat auctorem. sed nil tibi gloria, saeue 
5.28	Traditor, illa dabat pedibus consistere mundis, 
5.29	Qui sensu pollutus eras uelut omne sepulchrum 
5.30	Exteriora gerens albae uelamina formae, 
5.31	Sordibus interius foedoque cadauere plenum. 
5.32	Nec Dominum latuere doli, scelerisque futuri 
5.33	Prodidit auctorem, panem cui tradidit ipse 
5.34	Qui panis tradendus erat: nam corporis atque 
5.35	Sanguinis ille sui postquam duo munera sanxit 
5.36	Atque cibum potumque dedit, quo perpete numquam 
5.37	Esuriant sitiantque animae sine labe fideles: 
5.38	Protinus in Iudam, sedes ubi liuor habebat, 
5.39	Spiritus intrauit teterrimus armaque sumens 
5.40	In Dominum seruile dedit consurgere bellum, 
5.41	Pactus grande nefas quauis mercede: neque illi 
5.42	Culpa datur pretio, sed inhaerent crimina facto. 
5.43	Tantundem sceleris ter dena nomismata sumens 
5.44	Argenti paruo caecatus munere gessit, 
5.45	Quantum cuncta simul terrarum regna marisque 
5.46	Diuitias omnemque uagis cum nubibus aethram 
5.47	Si caperet, gesturus erat: neque enim bona mundi 
5.48	Sufficerent magni fuso pro sanguine Christi, 
5.49	Qui pater est mundi, qui fecerat hunc quoque nasci. 
5.50	Atque utinam sterili damnatus uentre nequisset 
5.51	Natalem sentire diem, nec luminis huius 
5.52	Hausisset placidas flabris uitalibus auras 
5.53	Aeterno torpore latens, miseroque fuisset 
5.54	Sors melior nescire datam quam perdere uitam: 
5.55	Aut male fusus humo confestim munera lucis 
5.56	Perderet ut puluis, quem uentus proicit ingens 
5.57	A facie terrae rapidisque uolatibus actus 
5.58	Spargitur in uacuas nebulis obscurior umbras. 
5.59	Tune cruente, ferox, audax, insane, rebellis, 
5.60	Perfide, crudelis, fallax, uenalis, inique, 
5.61	Traditor inmitis, fere proditor, impie latro, 
5.62	Praeuius horribiles comitaris signifer enses? 
5.63	Sacrilegamque aciem, gladiis sudibusque minacem 
5.64	Cum moueas, ori ora premis mellique uenenum 
5.65	Inseris et blanda Dominum sub imagine prodis? 
5.66	Quid socium simulas et amica fraude salutas? 
5.67	Numquam terribiles ant pax coniurat in enses, 
5.68	Aut truculenta pio lupus oscula porrigit agno. 
5.69	Traditus ergo uiris operator sanctus iniquis 
5.70	Consuetam non linquit opem pueroque reuulsam 
5.71	Ense Petri, ne qua pius a pietate uacaret, 
5.72	Reddidit auriculam. nec enim uindicta Tonanti 
5.73	Conneniens humana fuit, qui milia Patrem 
5.74	Angelicas sibimet legiones poscere posset 
5.75	Plus duodena dari, si mallet sumere poenas 
5.76	De meritis quam sponte suas ignoscere plagas. 
5.77	Tunc parci mucrone iubet, quia uenerat ipse 
5.78	Ponere pro cunctis animam, non tollere cuiquam. 
5.79	Namque Petro clara iamdudum uoce fatenti 
5.80	Cum Domino se uelle mori \'Prius aliger\' inquit 
5.81	\'Quam gallus cantet, hac me ter nocte negabis\', 
5.82	Non reprobando fidem, sed praedicendo timorem. 
5.83	Continuo ad tristes Caiphae deducitur aedes. 
5.84	Ille sacerdotum fuerat tunc denique princeps 
5.85	Et princeps scelerum; namque hoc residente cathedra 
5.86	Pestifera falsis agitatum testibus ardet 
5.87	Concilium, iam iamque uolant mendacia mille 
5.88	In Dominum, uanis hominum conflata fauillis, 
5.89	Et pereunt leuitate sui, uelut ignis oberrans 
5.90	Arentes stipulas, uires cui summa cremandi 
5.91	Materies infirma rapit, uictoque furore 
5.92	Labitur inualidae deformis gloria flammae. 
5.93	Postquam nulla dolis patuit uia, brachia tolli\' 
5.94	Armat in insontem saeuus furor. heu mihi quantis 
5.95	Inpedior lacrimis rabidum memorare tumultum 
5.96	Sacrilegas mouisse manus! non denique passim 
5.97	Vel colaphis pulsare caput, uel caedere palmis, 
5.98	Aut spuere in faciem plebs execranda quieuit. 
5.99	Ille tamen patiens subiecto corpore totum 
5.100	Sustinuit nostraeque dedit sua membra saluti. 
5.101	Namque per hos colaphos caput est sanabile nostrum, 
5.102	Haec sputa per Dominum nostram lauere figuram, 
5.103	His alapis nobis libertas maxima plausit. 
5.104	At senior, cui cuncta potens praedixerat auctor 
5.105	Quae uentura forent (quoniam transire nequiuit 
5.106	Infectum quod Christus ait), se prorsus adesse 
5.107	Ipsius ex sociis semel ac bis terque negauit. 
5.108	Et gallus cecinit; conpleta est sanctio Christi, 
5.109	Et sensus rediere Petri: memor ille malorum 
5.110	Inmemoris damnauit opus, gemituque sequente 
5.111	Culpa fugit, cedunt lacrimis delicta profusis, 
5.112	Et dulcem ueniam, fletus, generastis, amari. 
5.113	Iamque dies aderat, nocturna mestior umbra, 
5.114	Flagitium uisura nouum, tenebrisque remotis 
5.115	Pandebat populis Iudaeae crimina gentis. 
5.116	Mox igitur Dominum Pilati ad moenia duci. 
5.117	Nexibus adstrictum ludas ut uidit iniquus, 
5.118	Deriguit scelerisque sui commorcia reddens 
5.119	Incassum, facti pretium, non facta reliquit. 
5.120	Quidnam etenim prodeest, illic trepidare timore, 
5.121	Nullus ubi timor est? aut quae confessio tetro 
5.122	Lucet in inferno, cum iam demersa securis 
5.123	Arboris infandae radicibus, exitialem 
5.124	Quae peperit fructum, feralia germina uertat 
5.125	Funditus et dignis pereant mala robora flammis ? 
5.126	Continuoque trucis correptus mente furoris 
5.127	Se quoque morte petit, quamquam tunc sanior esset, 
5.128	Cum scelus ulcisci procurreret, ipsaque dirae 
5.129	Guttura uocis iter, cuncti quae uendere mundi 
5.130	Ausa redemptorem, nodatis faucibus angens 
5.131	Infelicem animam laqueo suspendit ab alto. 
5.132	Lenior ira quidem tanto pro crimine culpae, 
5.133	Cunctorum cui nulla foret par poena malorum. 
5.134	Exitus hic mortis tamen et sublime cadauer 
5.135	Ostendit populis, quanto de culmine lapsus 
5.136	Pridem discipulus qui nunc reus, alta relinquens 
5.137	Sidera tartareum discenderit usque profundum; 
5.138	Tunc uir apostolicus, nunc uilis apostata factus. 
5.139	At Dominus patiens cum praesidis ante tribunal 
5.140	Staret, ut ad iugulum ductus mitissimus agnus, 
5.141	Nil inimica cohors insontis sanguine dignum 
5.142	Repperiens, regem quod se rex dixerit esse 
5.143	Obicit et uerum mendax pro crimine ducit.\' 
5.144	Nec mirum si iura Dei gens perfida uitet 
5.145	Imperiumque neget, lucos quae semper amauit, 
5.146	Idola dilexit; simili nam more furentes 
5.147	Tunc coluere Baal, nunc elegere Barabban. 
5.148	Damnatoque pio conseruatoque proteruo 
5.149	Mutauit per utrumque uiam sententia iustam: 
5.150	Auctor mortis erat iussus qui sumere lucem, 
5.151	Auctor lucis erat iussus qui sumere mortem.\' 
5.152	Credite iam Christum, pro cunctis credite passum. 
5.153	Quid dubitatis adhuc? en sectus terga flagellis, 
5.154	Subditus obprobriis, poenas amplectitur omnes, 
5.155	Ne dignus sentire necem uel latro periret. 
5.156	Heu falx torua patrum, segitem caesura nepotum, 
5.157	Heu facinus, Pilate, tuum! quot gesseris uno 
5.158	Crimina iudicio, uigili si mente notares, 
5.159	Non solas lauisse manus, sed corpore toto 
5.160	Debueras sacrum ueniae sperare lauacrum. 
5.161	Corripis insontem, sistis sub praeside regem, 
5.162	Praeponis humana Deo; qua morte teneris, 
5.163	Quod Dominum numerosa cruci per uulnera figis? 
5.164	Cumque datus saeuis ad poenam Sanctus abiret 
5.165	Militibus, uilem rubri sub tegmine cocci 
5.166	Vestitur clamidem, species ut cuncta cruenta 
5.167	Mortis imago foret; spinis circumdedit amplum 
5.168	Nexa corona caput, quoniam spineta benignus 
5.169	Omnia nostrorum susceperat ille malorum; 
5.170	Implet arundo manum, sceptrum quia mobile terrae,. 
5.171	Inualidum, fragile est, uacuum, leue. moxque alienos 
5.172	Deponens habitus, proprium suscepit amictum, 
5.173	Scilicet humanae positurus tegmina carnis 
5.174	Et sumpturus item, nil iam ut mutabile ferret 
5.175	Post mortem propria cum maiestate resurgens. 
5.176	Humano ponens mortalem tegmine carnem . 
5.177	 Nec sine diuino constat moderamine gestum 
5.178	Quod uinum cum felle datum tristemque saporem 
5.179	Suscipiens tetigit labiis et ab ore remouit, 
5.180	Quippe necem paruo degustaturus amaram 
5.181	Tempore, quam reduci contemnere carne pararet. 
5.182	Protinus in patuli suspensus culmine ligni, 
5.183	Religione pia mutans discriminis iram, 
5.184	Pax crucis ipse fuit, uiolentaque robora membris 
5.185	Inlustrans propriis poenam uestiuit honore, 
5.186	Suppliciumque dedit signum magis esse salutis, 
5.187	Ipsaque sanctificans in se tormenta beauit. 
5.188	Neue quis ignoret speciem crucis esse colendam, 
5.189	Quae Dominum portauit ouans, ratione potenti 
5.190	Quattuor inde plagas quadrati colligat orbis. 
5.191	Splendidus auctoris de uertice fulget Eous,. 
5.192	Occiduo sacrae lambuntur sidere plantae, 
5.193	Arcton dextra tenet, medium laeua erigit axem, 
5.194	Cunctaque de membris uiuit natura creantis, 
5.195	Et cruce conplexum Christus regit undique mundum. 
5.196	Scribitur et titulus: Hic est rex Iudaeorum, 
5.197	Quo nihil a deitate uacet; nam caelitus actum 
5.198	Hoc Hebraea refert, hoc Graeca Latinaque lingua; 
5.199	Hoc docet una fides unum ter dicere regem. 
5.200	Huius in eiuuiis sors mittitur, ut sacra uestis 
5.201	Intemerata manens a Christo scisma uetaret. 
5.202	Quin etiam insonti latere ex utroque cruentos 
5.203	Constituere uiros, meritum licet omnibus unum 
5.204	Non faciat similis quamuis sententia; namque 
5.205	Inter carnifices sancto pendente latrones 
5.206	Par est poena trium, sed dispar causa duorum. 
5.207	Hi mundo sunt quippe rei pro crimine multo, 
5.208	Huic reus est mundus, saluatus sanguine iusto. 
5.209	Suppliciisque tamen rerum dominator in ipsis 
5.210	Iura potestatis non perdidit: aequus utrumque 
5.211	Iudex namque tuens hunc eligit, hunc reprobauit, 
5.212	Amborum merita praecelso examine pensans. 
5.213	Vnus enim, quem uita ferox nec morte reliquit, 
5.214	In Dominum scelerata mouens conuicia dictis 
5.215	Mordebat propriis et tamquam setiger hircus 
5.216	Ore uenenoso uitem lacerabat amoenam: 
5.217	Alter adorato per uerba precantia Christo 
5.218	Saucia deiectus flectebat lumina, tantum 
5.219	Lumina, nam geminas arcebant uulnera palmas. 
5.220	Quem Dominus ceu pastor ouem deserta per arua 
5.221	Colligit errantem secumque abducere gaudet. 
5.222	In campos, paradise, tuos, ubi flore perenni 
5.223	Gramineus blanditur ager, nemorumque uoluptas 
5.224	Inriguis nutritur aquis, interque benigne 
5.225	Conspicuos pomis non decipientibus hortos 
5.226	Ingemit antiquum serpens habitare colonum. 
5.227	Ambo igitur uarium diuerso calle latrones 
5.228	Adgressi facinus uiolentum grande patrarunt. 
5.229	Infernas adit ille fores, adit iste supernas; 
5.230	Ille profunda sequens penetrauit claustra gehennae, 
5.231	Abstulit iste suis caelorum regna rapinis. 
5.232	Interea horrendae subito uenere tenebrae 
5.233	Et totum tenuere polum maestisque nigrantem 
5.234	Exequiis texere diem; sol nube coruscos 
5.235	Abscondens radios, tetro uelatus amictu, 
5.236	Delituit tristemque infecit luctibus orbem. 
5.237	Hunc elementa sibi meruerunt cernere uultum, 
5.238	Auxiliis orbata patris, laetata per ortum, 
5.239	Maesta per occasum. nam lux ut tempore fulsit 
5.240	Nascentis Domini, sic hoc moriente recessit, 
5.241	Non absens mansura diu, sed mystica signans 
5.242	Per spatium secreta suum; quippe ut tribus horis 
5.243	Caeca tenebrosi latuerunt sidera caeli, 
5.244	Sic Dominus clausi triduo tulit antra sepulchri. 
5.245	Nec tellus sine clade fuit, quae talia cernens 
5.246	Funditus intremuit, dubioque in fine supremum 
5.247	Expauit natura modum, ne cogeret omnem 
5.248	Summus apex inferna petens succumbere molem, 
5.249	Auctoremque sequens per tartara mundus abiret. 
5.250	Sed pietas inmensa uagas properabat ad umbras, 
5.251	Perdita restituens, non consistentia perden. 
5.252	Nulla tamen tanti metuerunt signa pericli 
5.253	Qui Dominum fixere cruci, quin insuper haustum 
5.254	Cum peteret sitiens, unus de plebe nefanda 
5.255	Peniculo infusum calamo porrexit acetum. 
5.256	Manzeribus populis in deteriora uolutis 
5.257	Conueniens liquor ille fuit; nam dulcia uina 
5.258	Sicut in horrendum cum conuertuntur acetum, 
5.259	A mensis proiecta iacent: ita tempore prisco 
5.260	Gens accepta Deo, nunc est odiosa propago. 
5.261	Ergo ubi cuncta boni conpleta est passio Christi, 
5.262	Ipse animam proprio dimisit corpore sanctam, 
5.263	Ipse iterum sumpturus eam, quia mortuus idem, 
5.264	Idem uiuus erat membris obeuntibus in se, 
5.265	Non obeunte Deo, cuius uirtute retrorsum 
5.266	Infernae patuere uiae, ruptaeque fatiscunt 
5.267	Diuisa conpage petrae, rediuiua iacentum 
5.268	Corpora sanctorum fractis abiere sepulchris, 
5.269	In cineres animata suos; subitoque fragore 
5.270	Illud ouans templum, maioris culmina templi 
5.271	Procubuisse uidens, ritu plangentis alumni 
5.272	Saucia discisso nudauit pectora uelo, 
5.273	Interiora sui populis arcana futuris 
5.274	lato reseranda docens, quia lex uelamine Moyse 
5.275	Tecta diu Christo nobis ueniente patescit. 
5.276	Dic ubi nunc tristis uictoria, dic ubi nunc sit 
5.277	Mors stimulus horrenda tuus, quae semper opimis 
5.278	Insaturata malis cunctas inuadere gentes. 
5.279	Poenali dicione soles? en pessima, non tu 
5.280	Peruenis ad Christum, sed Christus peruenit ad te, 
5.281	Cui licuit sine morte mori quique omnia gignens, 
5.282	Omnia constituens te non formauit ut esses: 
5.283	Semine uipereo culpa genetrice crearis 
5.284	Et uenia regnante peris. iam spiritus artus 
5.285	Liquerat ad tempus, patulo iam frigida ligno 
5.286	Viscera pendebant, et adhuc furor arma ministrat:, 
5.287	Cuspide perfossum uiolat latus, eque patenti 
5.288	Vulnere purpureus cruor et simul unda cucurrit.\' 
5.289	Haec sunt quippe sacrae pro religionis honore: 
5.290	Corpus sanguis aqua tria uitae munera nostrae. 
5.291	Fonte renascentes, membris et sanguine Christi 
5.292	Vescimur atque ideo templum deitatis habemur, 
5.293	Quod seruare Deus nos annuat inmaculatum, 
5.294	Et faciat tenues tanto mansore capaces. 
5.295	Ergo ubi depositi thesaurum corporis amplum 
5.296	Nobilis accepit Domino locus ille iacente, 
5.297	Nobilior surgente tamen, generatio fallax 
5.298	Augebat sub corde nefas, quod nocte silenti 
5.299	Discipuli Christum raperent et abisse referrent 
5.300	Ter redeunte die, sicut praedixerat ipse. 
5.301	Quo stimulante metu uigilum munimina poscunt 
5.302	Plura dari saeuaque locum obsidione teneri. 
5.303	Si nondum post uincla crucis, post uulnera ferri, 
5.304	Post obitum mortis numerosa caede cruentum, 
5.305	Carnifices, implestis opus nec creditis illum, 
5.306	Qui totiens imis animas produxit ab umbris, 
5.307	Posse suam reuocare magis: peioribus aptos 
5.308	Consiliis armate dolos, signate sepulchrum, 
5.309	Ponite custodes, monumento aduoluite saxum. 
5.310	Quis poterit seruare Deum, cui cardine rerum 
5.311	Cuncta patent? undis habitat, per tartara regnat, 
5.312	Et caeli de nube tonat. quid, saeue tumultus, 
5.313	Excubiis deperdis opus? quid niteris illam 
5.314	Explorare fidem, cui non uis credulus esse?, 
5.315	Coeperat interea post tristia sabbata felix 
5.316	Inradiare dies, culmen qui nominis alti 
5.317	A Domino dominante trahit primusque uidere 
5.318	Promeruit nasci mundum atque resurgere Christum. 
5.319	Septima nam Genesis cum dicit sabbata, claret 
5.320	Hunc orbis caput esse diem, quem gloria regis 
5.321	Nunc etiam proprii donans fulgore tropaei 
5.322	Primatum retinere dedit. hoc luminis ortu 
5.323	Virgo parens aliaeque simul cum munere matres 
5.324	Messis aromaticae notum uenere gementes 
5.325	Ad tumulum uacuumque uident iam corpore factum, 
5.326	Sed plenum uirtute locum. nam missus ab astris 
5.327	Angelus amoti residebat uertice saxi, 
5.328	Flammeus aspectu, niueo praeclarus amictu. 
5.329	Qui gemina specie terrorem et gaudia portans 
5.330	Cunctaque dispensans, custodibus igne minaci 
5.331	Venerat in forma, Christum quaerentibus alba. 
5.332	Illae igitur Dominum calcata uiuere morte 
5.333	Angelica didicere fide. perterritus autem 
5.334	Miles in ancipiti retinet discrimine uitam, 
5.335	Deserta statione fugax testisque timoris 
5.336	Vera refert gratis; postquam data munera, fallit 
5.337	Discipulumque globum placidi sub tempore somni 
5.338	Clam sibi nocturna Christum abstraxisse rapina 
5.339	Conpositus simulator ait. fare, inprobe custos, 
5.340	Responde, scelerata cohors, si Christus, ut audes 
5.341	Dicere, concluso furtim productus ab antro 
5.342	Sopitos latuit, cuius iacet intus amictus? 
5.343	Cuius ad exuuias sedet angelus? anne beati 
5.344	Corporis ablator uelocius esse putauit 
5.345	Soluere contectum quam deuectare ligatum? 
5.346	Cum mora sit furtis contraria, cautius ergo 
5.347	Cum Domino potuere magis sua lintea tolli. 
5.348	Mentita est uox uana tibi. tamen ista figuram 
5.349	Res habet egregiam: ludaeis constat ademptum 
5.350	Quem nos deuoto portamus pectore Christum. 
5.351	Plange sacerdotes perituros, plange ministros 
5.352	1 Et populum, Iudaea, tuum pro talibus ausis. 
5.353	Non tuba, non unctus, non iam tua uictima grata est. 
5.354	Quaenam bella tibi clanget tuba, rege perempto? 
5.355	Qui tuus unctus erit, quae uerum amiseris unctum? 
5.356	Victima quae dabitur, cum uictima pastor habetur? 
5.357	Discedat sygnagoga suo fuscata colore, 
5.358	Ecclesiam Christus pulchro sibi iunxit amore. 
5.359	Haec est conspicuo radians in honore Mariae, 
5.360	Quae cum clarifico semper sit nomine mater, 
5.361	Semper uirgo manet; huius se uisibus adstans 
5.362	Luce palam Dominus prius obtulit, ut bona mater 
5.363	Grandia diuulgans miracula, quae fuit olim 
5.364	Aduenientis iter, haec sit redeuntis et index. 
5.365	Mox aliis conuiua potens in fragmine panis 
5.366	Agnitus enituit, quia uerus panis apertis 
5.367	Semper adest oculis, fidei quos gratia claros 
5.368	Efficit, ut Dominum uiuentem cernere possint. 
5.369	Saepe dehinc proprios diuersi temporis horis 
5.370	Discipulos manifestus adit uescentibus illis 
5.371	Extemplo nunc ora ferens, nunc piscis obusti 
5.372	Atque faui mandens epulas, quo rite doceret 
5.373	Corporeas res esse dapes seseque uideri 
5.374	In membris, quibus ante fuit. formidine rursus 
5.375	Plebis apostaticae, Dominum quae caeca negasset, 
5.376	Cum foribus clausis resideret turba fidelis, 
5.377	Pace salutantis sese intulit atque foratas 
5.378	Expediens palmas nudat latus. ast ibi Thomas, 
5.379	Cui Didymo cognomen erat, cum fratribus una 
5.380	Non fuerat dubiamque fidem sub corde gerebat, 
5.381	Donec rursus eo pariter residente ueniret 
5.382	Qui numquam subtractus erat. Tunc limine clauso 
5.383	Constitit in medio, non indignatus apertum 
5.384	Discipulo monstrare latus tactuque probari 
5.385	Vulneris et mentem patienter ferre labantis: 
5.386	Agnitus hinc potius, quod sit dubitantis amicus. 
5.387	Quisquis enim artifices caeca sub imagine fraudes 
5.388	Instruit et uanas cupit exercere figuras, 
5.389	Non uult agnosci, non uult sua facta requiri,, 
5.390	Vt lateat sub nube doli, nebulaque recludens 
5.391	Omnia sollicitos odit simulator amicos. 
5.392	Gnarus item Dominus Petro piscante per aequor 
5.393	Cum sociis captum esse nihil dimittere lina 
5.394	In dextras hortatur aquas. mox gurgite clauso 
5.395	Pendula fluctiuagam traxerunt retia praedam, 
5.396	Per typicam noscenda uiam: nam retia dignis 
5.397	Lucida sunt praecepta Dei, quibus omnis in illa 
5.398	Dextra parte manens concluditur ac simul ulnis 
5.399	Fertur apostolicis Domini ad uestigia Christi. 
5.400	Nec piscis prunaeque uacant et panis in uno 
5.401	Discipulis inuenta loco. quisnam ambigat unam 
5.402	His rebus constare fidem, quippe est aqua piscis, 
5.403	Christus adest panis, sanctusque Spiritus ignis. 
5.404	Hinc etenim abluimur, hoc pascimur, inde sacramur. 
5.405	Tunc epulis praeceptor eos inuitat edendis 
5.406	Alloquiis de more piis, mensamque petentes 
5.407	Vnanimes nota Domini bonitate fruuntur 
5.408	Et Christum sensere suum. modicoque paratu 
5.409	Postquam uieta fames et surrexere relictis 
5.410	Rite toris, an corde Petrus se diligat alto, 
5.411	Explorat Dominus; Petrus annuit. ergo nitentes 
5.412	Pastor amans augere greges operario in omni 
5.413	Parte bono commendat oues, commendat et agnos. 
5.414	Haec terno sermone monens, ut terna negantis 
5.415	Culpa recens parili numero purgata maneret. 
5.416	Inde sequenda docens, Pacem omnes, inquit, habete, 
5.417	Pacem ferte meam, pacem portate quietam, 
5.418	Pacem per populos monitis dispergite sanctis 
5.419	Et mundum uacuate malis: gentesque uocari 
5.420	Finibus e cunctis, latus qua tenditur orbis, 
5.421	Iussis mando meis omnesque in fonte lauari. 
5.422	Haec ubi dicta pio Dominus sermone peregit, 
5.423	Bethaniae mox arua petit: coramque beatis 
5.424	Qui tantum meruere uiris spectare triumphum, 
5.425	Aetherias euectus abit sublimis in oras. 
5.426	Et dextra sedet ipse Patris totumque gubernat 
5.427	Iure suo, qui cuncta tenens excelsa uel ima, 
5.428	Tartara post caelum penetrat, post tartara caelum. 
5.429	Illi autem laetis cernentes uultibus altas 
5.430	Ire super nubes Dominum tractusque coruscos 
5.431	Vestigiis calcare suis ueneranter adorant 
5.432	Sidereasque uias alacri sub corde reportant, 
5.433	Quas cunctos doceant: testes nam iure fideles 
5.434	Diuinae uirtutis erant, qui plura uidentes 
5.435	Innumerabilium scripserunt pauca bonorum. 
5.436	Nam si cuncta sacris uoluissent tradere chartis 
5.437	Facta redemptoris, nec totus cingere mundus 
5.438	Sufficeret densos per tanta uolumina libros. 
